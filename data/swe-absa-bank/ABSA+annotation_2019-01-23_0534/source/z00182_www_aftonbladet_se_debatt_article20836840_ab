#D IMM.

#T IMM.

Förslaget liknar mest avundsjuka.

#P IMM.

REPLIK. Eftersom kvinnor skulle ”tjäna” mindre än män på om värnskatten tas bort så måste Folkpartiet slopa det kravet, menar Gulan Avci och Robert Hannah. I stället ska karriärstjänster inrättas i yrken där kvinnor ofta jobbar. Skribenterna verkar tyvärr ha missat både var skatt kommer ifrån och vad jämställdhet är.

#P IMM.

Värnskatten betalas till största delen av män, eftersom män tjänar mer än kvinnor. Varje enskild skattekrona betalas av en medborgare som tjänat in den, och tar man bort värnskatten så återgår en större del till män. Det har alls inte med jämställdhet att göra, utan tangerar snarare till avundsjuka. Med Avcis och Hannahs logik skulle man lika gärna kunna införa en särskild mansskatt, för att kompensera kvinnors lägre löner.

#P IMM.

Att kvinnor tjänar mindre än män beror i huvudsak på att kvinnor jobbar i lägre betalda branscher (offentlig sektor eller branscher med låg lönsamhet), att man jobbar färre timmar (även som chef) och att man ofta väljer stabsfunktioner även när man jobbar i företag. Den oförklarade löneskillnaden är i själva verket liten, olika livsval betyder mer.

#P IMM.

I stället vill Avci och Hannah införa fler karriärstjänster, likt förstelärartjänsterna, i yrken där många kvinnor jobbar. Men för det första infördes förstelärarna inte för kvinnors skull utan för att förbättra barnens skola. För det andra prioriterar alltså dessa påstådda liberaler att öka de offentliga utgifterna i stället för att ta bort en skatt som inte ger något till statskassan. Och för det tredje, skatten straffar de kvinnor som faktiskt har tagit sig upp i karriären. Det vore sämsta sortens plakatpolitik.

#P IMM.

Malin Sahlén.

#P IMM.

Programansvarig arbetsmarknad och integration.

#P IMM.

Timbro.

