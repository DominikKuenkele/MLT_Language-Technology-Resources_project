#D IMM.

#T IMM.

SD vill vrida tillbaka klockan för kvinnors rätt.

#P IMM.

Vurmandet för "familjevärderingar" kan låta bra, men är ett tydligt varningstecken på en allt snävare kvinnoroll. Det skriver Petra Tötterman Andorff, tillförordnad generalsekreterare för Kvinna till Kvinna, i en slutreplik.

#P IMM.

Om det är något som blivit tydligt under #metoo är att en "förkastlig kvinnosyn" finns i alla delar av det svenska samhället. Kvinna till Kvinna arbetar i fler än 20 konfliktdrabbade länder och vi vet att det ännu inte finns något land där kvinnors rättigheter respekteras fullt ut och där kvinnor kan leva utan rädsla för mäns våld. Sverige är inte – och har aldrig varit – ett undantag.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Kvinnors rättigheter i Sverige är resultatet av feministiskt arbete för förändring. Det som SD kallar för sin "jämställdhetspolitik" är inget annat än traditionell nationalistisk politik, och den har aldrig förespråkat kvinnors rättigheter eller jämställdhet. SD vill vrida tillbaka klockan för kvinnors rättigheter med nästan femtio år – och säger sig göra detta i jämställdhetens namn.

#P IMM.

I SD:s "jämställdhetspolitik" hittar vi bland annat förslaget om en återinförd sambeskattning. Sambeskattningen avskaffades 1971 och var ett viktigt steg för kvinnors ekonomiska självständighet. Innan dess hade kvinnors mindre inkomst lagts ovanpå mannens större hos gifta heterosexuella par. Detta missgynnade kvinnor ekonomiskt och befäste beroendet av mannen. Mot bakgrunden av att kvinnor fortfarande får sämre betalt för samma arbete, och att kvinnodominerade yrken har lägre löner, är det naivt att påstå att sambeskattning handlar om valfrihet.

#P IMM.

I Sverige infördes rätten till fri abort – det vill säga att kvinnan själv ska ha rätt att bestämma utan att behöva ansöka om eller uppge några särskilda skäl för sin abort – 1975. Innan dess förekom dödsfall till följd av osäkra aborter. Gång på gång har SD:s företrädare uttalat sig om att kvinnor som har oskyddat sex bär ansvaret för en eventuell graviditet, och har vidare påstått att abort i dag används som ett "preventivmedel" – vilket det inte finns några belägg för. När SD i riksdagen driver frågan om inskränkningar i aborträtten, används argumentet att det krävs en "rimlig avvägning" mellan kvinnans och fostrets intressen. Samma argument används i Polen, där det nationalistiska regeringspartiet Lag och Rättvisa driver på, och är nära att lyckas införa ett totalförbud mot abort, samtidigt som de kraftigt begränsar utrymmet för de som försöker protestera.

#P IMM.

Det här är två exempel på konsekvenserna av en nationalistisk ideologi som sätter kvinnans biologiska roll som moder och barnaföderska först. När den heterosexuella kärnfamiljens rätt trumfar mänskliga rättigheter, är det kvinnors rättigheter som först stryker på foten. Kvinna till Kvinna känner igen argumentationen från de länder där vi är verksamma, och våra partnerorganisationer vittnar om hur fort nedmonteringen av kvinnors rättigheter kan gå. Vurmandet för "familjevärderingar" kan låta bra, men är ett tydligt varningstecken på en allt snävare kvinnoroll.

#P IMM.

Vi säger därför nej tack till nationalism, och ja tack till jämställdhet och #kvinnorsval.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Petra Tötterman Andorfftillförordnad generalsekreterare Kvinna till Kvinna.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

