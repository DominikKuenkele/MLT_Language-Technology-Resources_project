#D IMM.

#T IMM.

Moraliskt stötande behandling av flyktingar.

#P IMM.

Välbeställda kommuner som Lidingö försöker komma undan ansvar för flyktingar genom att säga upp deras boende efter två år. Agerandet står i strid med socialtjänstlagen och barnkonventionen, skriver Magnus Kihlbom, barn- och ungdomspsykiater.

#P IMM.

I det forna Fattigsverige hade socknarna, och senare kommunerna, ansvar för invånare som inte kunde försörja sig. Men för alla ville man inte ta ekonomiskt ansvar. Några nekades därför hemortsrätt och jagades bort över den administrativa gränsen − försörjningsbördan skulle bäras av någon annan socken eller kommun. Nu är vi med om att välbeställda kommuner hanterar flyktingar med liknande oginhet. Det är både moraliskt stötande och i strid mot socialtjänstlagen och barnkonventionen.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Fram till år 2016 varierade flyktingmottagandet stort mellan rikets kommuner. Under 2015 hade Malmö tagit emot 22 per 1 000 invånare, medan siffran för närbelägna Vellinge var 0,2. Vaxholm, Ekerö, Lidingö, Nacka och Täby fanns i samma sällskap, det trettiotal av rikets 290 kommuner som uppvisade lägst antal mottagna. Så kom bosättningslagen, vars syfte var att underlätta för nyanlända att etablera sig på arbetsmarknaden och i samhällslivet. Den tvingade varje kommun att ta emot ett visst antal flyktingar. Därmed utjämnades ojämlikheten i fråga om ansvarstagande.

#P IMM.

Vissa kommuner tolkar lagen så att det lagstadgade ansvaret för boendet inte omfattar mer än två år, och att kommunen har rätt att med sex månaders varsel säga upp alla så kallade nyanlända till tvåårsdagen. Vi klarar inte att ta emot så många, är den till synes rationella och objektiva motiveringen. Men vad man "klarar" ifråga om pengar och tid är alltid en prioriteringsfråga. Värderingarna avgör, och de är aldrig enbart ekonomiska.

#P IMM.

Ett exempel är Lidingö kommun. I oktober 2017 blev ett 80-tal nyanlända, ensamkommande såväl som barnfamiljer, uppsagda från sitt boende. Redan tidigare hade kommunstyrelsen beslutat att slopa ett tidigare planerade bygge av modulbostäder för nyanlända. Det skulle nämligen störa några villaägare i närheten. Och i samma oktobermånad kunde den stolta kommunstyrelsen deklarera att ekonomin nu var så god att kommunalskatten kan sänkas nästa år... Lyckligtvis har oppositionen överklagat uppsägningen, det juridiska läget är ännu oklart.

#P IMM.

Socialtjänstlagen ger kommunen fullt ansvar för varje enskild invånare. Ett minimum av ansvarstagande hade i det här fallet varit att utreda konsekvenserna för både varje enskild person och varje familj. Hur ska de skaffa bostad? Vart ska de flytta? Men ingen sådan utredning gjordes. För dem som går i gymnasiet, och det femtontal som nu går utbildning för bristyrket undersköterska, är beslutet förödande. Och som vanligt blir det värst för barnen. Föräldrarna är i kris. Den trygga anknytningen till kamrater och vuxna i förskola och skola slås sönder.

#P IMM.

Inte avsåg väl kommunalpolitikerna att bidra till uppkomsten av ett skuggsamhälle. Men hur tänkte de? Räknade de kallt med att utnyttja den så kallade ebo-lagen, som en vink till väljarna: titta så fiffigt vi sänker er kommunalskatt? Ebo-lagen gör det möjligt för de vräkta att försöka tränga ihop sig hos släktingar eller bekanta som är lyckliga nog att ha bostad i någon annan kommun, sannolikt en kommun som redan är hårt belastad med "tärande" invånare. Kommuner som Malmö och Botkyrka har protesterat mot manövern.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Uppsägningen i Lidingö motiverades med att "nu får de skaffa bostad på samma sätt som alla andra". Den frasen utgår från missförståndet att alla medborgare är rationella aktörer med likvärdiga sociala och ekonomiska resurser. Risken finns att resonemangen börjar glida nerför ett sluttande plan, till att andra kategorier av "tärande" medborgare ska ta sig i kragen och klara sig "som alla andra". Det hotar våra humanitära grundvärderingar. Nästa glidning leder till att skattebetalare inte ska betala för dem som inte hör till oss. Då är vi riktigt illa ute.

#P IMM.

Magnus Kihlbombarn- och ungdomspsykiater, före detta överläkare.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

