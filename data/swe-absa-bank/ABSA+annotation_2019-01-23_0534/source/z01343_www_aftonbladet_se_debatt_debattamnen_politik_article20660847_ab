#D IMM.

#T IMM.

Sverige behöver inte vänta in EU.

#P IMM.

Dessa rader skrivs i en andhämtning mellan återkommande besked om båtar med flyktingar som kapsejsar i Medelhavet. De senaste dygnen har inneburit flera stora tragedier, och många av våra folkvalda har med rätta reagerat.

#P IMM.

Maria Ferm kallar situationen ”en skam för vår tid” och anser att Sverige ska ”verka för att skapa fler lagliga vägar för att ta sig till EU”. På Twitter kallar Folkpartiledaren Jan Björklund det för ”en sann mänsklig tragedi av vår tid” medan migrationsminister Morgan Johansson och utrikesminister Margot Wallström i ett gemensamt uttalande ”känner bestörtning” och meddelar att Sverige kommer att arbeta för ytterligare åtgärder från EU:s sida.

#P IMM.

De har alla rätt. Det är en ofattbar tragedi, och ur ett längre perspektiv ett enormt övergrepp av forna kolonialstater som nu dragit sig tillbaka från konflikthärdar för att låsa portarna. Ett enormt övergrepp av ett EU som verkar för fri rörlighet inåt men samtidigt inte förmår finansiera nödvändiga räddningsaktioner utåt, för att istället se på när tusentals medmänniskor drunknar i ett hav som skulle föra dem till ett bättre liv.

#P IMM.

De har alla rätt att man bäst påverkar detta på EU-nivå. Men någonting saknas.

#P IMM.

Ingen nämner att Sverige enligt EU-rätten redan nu och på egen hand kan utfärda humanitära visum, och låta människor på flykt resa hit i trygghet för att kunna söka asyl.

#P IMM.

Ingen nämner att regeringen beslutat om en flyktingkvot om ofattbart låga 1 900 personer för 2015.

#P IMM.

Ingen nämner att om alla människor hade varit lika mycket värda skulle de som nu inte är lika mycket värda inte ha behövt dö utanför våra gränser.

#P IMM.

Ingen nämner att vi aldrig hade låtit svenskar drunkna i Medelhavet som vi låter främlingar göra det.

#P IMM.

Kanske är den mer övergripande orättvisan alltför smärtsam att prata om, och kanske är det svårt att i stunder som denna erkänna sitt eget ansvar. Men det vore klädsamt. För de politiker som gått till val på en human migrationspolitik hade kunnat göra mer för en human migrationspolitik.

#P IMM.

Visst, vi kan inte rädda alla. Vi kan inte husera alla och vi kan inte ge alla humanitära visum eller låta all världens flyktingar omfattas av vår flyktingkvot.

#P IMM.

Men våra folkvalda hade kunnat göra mer än att peka finger mot EU.

#P IMM.

Det är naturligtvis bekvämt att hänvisa till EU när man ska fördela ansvaret. Bekvämt att slå sig för bröstet och påstå att även andra länder måste ta sitt ansvar.

#P IMM.

För när man säger så låter det som om Sverige har gjort något särskilt för att ta ett större ansvar än andra. Det låter nästan som om Sverige gjort något särskilt för att människor ska komma just till oss.

#P IMM.

Sanningen är att Sverige, förutom att som huvudregel meddela permanenta istället för temporära uppehållstillstånd, inte gjort något särskilt för att ta ett större ansvar än andra. Vi har bara tagit emot de flyktingar som kommit hit, enligt våra internationella åtaganden.

#P IMM.

Varför folk och/eller transportörer väljer Sverige i så hög utsträckning vet vi inte med säkerhet. Om det beror på ett gott rykte internationellt har vi nu alla möjligheter att värna detta rykte.

#P IMM.

Vårt omedelbara agerande gentemot nödställda migranter avgör vår anständighet som nation.

#P IMM.

De politiker som gått till val på en human migrationspolitik kan med fördel visa vägen.

#P IMM.

Viktor Banke.

#P IMM.

Biträdande jurist, Nichols & Co Advokatbyrå.

#P IMM.

Streck i debatten.

#P IMM.

Det här kommentarsfältet har vi stängt. Tyvärr kan man inte läsa tidigare gjorda inlägg, en teknisk brist vi är medvetna om. /Debattredaktionen.

