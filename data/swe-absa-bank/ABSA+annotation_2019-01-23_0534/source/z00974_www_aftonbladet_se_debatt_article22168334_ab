#D IMM.

#T IMM.

Nej, det är ingen kris i Socialdemokraterna.

#P IMM.

Torka tårarna. Kavla upp ärmarna. Socialdemokraterna har ingen djup kris. Sverige har en identitetskris. Vi brottas med ett nytt politiskt landskap. Valet 2018 avgörs av vem som har rätt projekt för vår tid. Inte av vem som har högst opinion just nu.

#P IMM.

Många tvivlar på dig, Stefan Löfven. Inte jag. Jag vill desperat höra mer om ditt samhällsbygge. Ett samhällsbygge som väcker en ny politisk konflikt. Med förslag med förmåga att samla en majoritet och ändra den pessimistiska polariserande debatten.

#P IMM.

Självklart är det historiskt låga opinionsstödet ett misslyckande. Men säg den regering som inte skulle straffas i Sveriges nya politiska landskap. Kriser brukar ena folket bakom sittande regering. Flyktingkrisen gör tvärtom. Migrationsfrågan seglar upp som folkets viktigaste fråga. Och delar oss alla. Regeringen blir en förlorare i någon väljargrupps ögon oavsett val. Och kvar står SD som enda vinnare.

#P IMM.

Lägg därtill en oenig riksdagsmajoritet som bara kan enas om att stoppa regeringen. Partiernas tradition av att kompromissa för Sveriges bästa är borta. Så länge borgarna vädrar maktskifte behöver de inte kompromissa med (S) för att få igenom sin politik.

#P IMM.

Ja. Det är svårt för Socialdemokraterna. Men det är inte synd om Socialdemokraterna. Det är synd om han som vaknar utan ett jobb att gå till. Om hon som försöker somna om i sin tredjehandslägenhet men som hålls vaken av den ångestladdade drömmen om inflyttningsfest i en egen lägenhet. Om de nya svenskar som behöver riktiga chanser att etablera sig i Sverige och som kommer göra det lättare för oss att ha en åldrande befolkning.

#P IMM.

Vad behöver vi socialdemokrater göra nu? Sluta hoppas på borgerlig medgörlighet.

#P IMM.

Börja aldrig tro att regeringens nya migrationspolitik allena skulle leda till valvinst. Konstatera att valrörelsen 2018 började på valdagen 2014. Se potentialen i Löfvens ord ”det är nu arbetarrörelsen är som bäst, för finns det ett tydligt samhällsbygge som ska till”.

#P IMM.

Det viktiga är inte att vinna dagsdebatten. Det viktiga är att forma diskussionen om framtiden. Lägg förslag om en välfärd utan övervinster. Och låt borgarna och SD försöka försvara sig.

#P IMM.

I veckan tillsattes utredningen om legala asylvägar till Europa. Men regeringen behöver ingen utredning för att säga högt att transportöransvar behöver bytas ut mot ett annat system i EU. Visa de progressiva väljarna att det gör skillnad att ha en S-ledd feministisk regering. Inför ett tredje juridiskt kön precis som Tyskland. Och sätt agendan med en fjärde reserverad månad i föräldraförsäkringen och en jämställdhetsmyndighet.

#P IMM.

Bra att regeringen bjöd in oppositionen till förhandling om bostadspolitiken. Men ännu bättre om regeringen äger debatten med nya förslag. Trappa ned ränteavdraget förslagsvis. Och lägg mer pengar på investeringsstöd till små lägenheter.

#P IMM.

Det har gått 150 år sen stambanan lades. Sveriges klimat och arbetslösa behöver den miljövinst och de arbetstillfällen som en höghastighetsbana skulle betyda.

#P IMM.

Väljarna kan svänga kraftigt på kort tid. Fråga bara Reinfeldt. År 2009 säger opinionsexperterna att det är kört. År 2010 leder Reinfeldt Moderaterna till sin största seger. I tider av finanskris vann arbetslinjen. Opinionssvängning är möjlig. Med rätt projekt för rätt tid.

#P IMM.

Nu behöver vi socialdemokrater lansera samhällsbygget som svaret på den identitetskris och de samhällsproblem som Sverige har. Med rätt berättelse, politik och konflikt mot högern kan Löfven få sin första riktiga seger.

#P IMM.

Jesper Lindholm.

#P IMM.

Distriktsordförande Stockholms Läns SSU-distrikt.

