#D IMM.

#T IMM.

Kan du inte bättre än kalla folk för hora, Bard?

#P IMM.

På senare tid har det diskuterats allt oftare om hur vi uttrycker oss i sociala medier. Tonen på dessa ytor är ofta hård och för att kunna delta i offentliga diskussioner krävs att man är hårdhudad. Alexander Bard har de senaste veckorna blivit en av de mest tongivande personerna för att försvara rätten att uttrycka sig väldigt grovt.

#P IMM.

Han drar sig inte för att kalla politikern Beatrice Ask för bitch och önska att hon dör en plågsam död. Han har kallat Gudrun Schyman för hora, centerpartister för missfosterhjärnor och skådespelaren Richard Sseruwagi för n-ordet. När han kritiserats för sina uttalanden svarar han i samma grova ordalag och med att förminska kritikerna.

#P IMM.

Vi i föreningen #jagärhär arbetar varje dag för att alla människors röster på internet ska få plats och höras. Vi har gått ihop för att i saklig diskussion förändra samtalsklimatet på gemensamma plattformar. Vi organiserar människor som, likt oss, tröttnat på det hårda och ofta hatiska tonläget. I den grupp vi driver på facebook väljer vi att i hatiska trådar på nätet möta näthat och personangrepp med sakliga kommentarer för att nyansera och för att alla åsikter ska få plats. Allt för att slå vakt om allas vår yttrandefrihet. Eftersom yttrandefriheten är just allas är det vår övertygelse att ingen ska hindras att säga sin åsikt i rädsla för personangrepp. Denna önskan om ett internet fritt från hat och påhopp är också det enda som förenar medlemmarna i både föreningen och Facebookgruppen. Vi saluför inga gemensamma åsikter utan arbetar endast för alla människors rätt att komma till tals utan att bli utsatta för hat, såsom olaga hot, hets mot folkgrupp, förtal eller förolämpning.

#P IMM.

Bard menar att denna vilja att tränga undan personangrepp och istället fokusera på och diskutera sakfrågan är ett angrepp på den fullständiga yttrandefriheten. Det kan man tycka, för även om yttrandefriheten är långtgående i Sverige, har den vissa begränsningar. Det är till exempel inte tillåtet att ägna sig åt hets mot folkgrupp. Att kalla någon för n-ordet är inte en åsikt som en person kan ha om en annan. Det är precis som Richard Sseruwagi också påpekade efter påhoppet, något man kan syssla med bland familj och vänner om det uppskattas där, men utanför den privata sfären kallas det för hets mot folkgrupp eller förolämpning. Däremot har Bard sin fulla rätt att driva på och skapa opinion för att förändra detta. Inom #jagärhär däremot tycker vi att dessa lagar om till exempel hets mot folkgrupp, olaga hot och förtal är bra då det i det långa loppet inkluderar fler människor i de offentliga samtalen om fler än de som uttrycker sig grovt vågar yttra sig. Vi tycker att det är bra att riksdagen och internationella samarbetsorgan ser över lagstiftningen så att vi kan bygga ett internet där fler människor kan diskutera sakfrågor utan att dränkas i personangrepp och hat. Vi ser det som ett sätt att utveckla yttrandefriheten att inkludera alla.

#P IMM.

Det var längesen förminskande uttryck och personangrepp tilläts på arbetsplatser. Uttryck som hora är numera inte tillåtna på våra skolor eller andra offentliga rum. Så här efter #metoo hoppas vi att de vittnesmål som kommit fram visat oss med tillräcklig tydlighet vad sådana uttryck och den nedlåtande attityden leder till.

#P IMM.

Alexander Bard är en person med makt. Han har varit en tongivande röst i den svenska offentligheten under många år. Han är i sin fulla rätt att driva opinion för sina sakfrågor. Och han kan såklart förminska vikten av vår. Vi menar dock att i ett utvecklat samhälle och i en klok demokrati ser man till att alla röster kommer till tals och inte bara de som skriker högst, har mest makt eller är grövst i mun. I ett sådant samhälle är det självklart att sträva efter bättre argument för sin sak istället för att önska att sin sakpolitiska motståndares död eller kalla henne för hora.

#P IMM.

Karin BergGörel EnvallMagnus DennertJoe HidénPetra HygrellAmanda ForsbergRobert HedströmMina DennertCilla WykeElisabeth KrauszAndrea TheorénMattias Lahti DavidssonAudrey LebiodaSamtliga debattörer är aktiva i ideella föreningen #jagärhär.

#P IMM.

Häng med i debatten och kommentera artikeln – följ  Debatt på Facebook.

