#D IMM.

#T IMM.

Vi förändrade en kommunal skola i kaos.

#P IMM.

Internationella Engelska Skolan i Järfälla får bli måltavla för FP-politikern Bo Winander, när han argumenterar för att förbjuda skolföretag (Brännpunkt 9/1).

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Internationella Engelska Skolan (IES) i Järfälla har en intressant förhistoria. Järfälla kommun hade totalt misslyckats med vad som då kallades Nibbleskolan. I en skolbyggnad för 650 elever fanns bara 169 elever kvar läsåret 2001/02. Fler ville inte gå där. Kommunen vände sig till oss och bad oss ta över från hösten 2002. När jag först anlände klättrade pojkar bokstavligen på taket och åkte skateboard i korridorerna. Kaos rådde. Under tvekan, i fullt medvetande om att uppgiften var svår och att även ekonomin skulle bli besvärlig, sade vi ja till kommunens önskan.

#P IMM.

Med hjälp av starkt ledarskap, många internationella lärare, tydliga normer och ett lyft i förväntningarna på eleverna vändes skolan. Det var inte lätt, men i dag är IES Järfälla den bäst presterande skolan i Järfälla. Gamla Nibbleskolan nådde ett meritvärde på 203, IES Järfälla presterar 244. På de nationella proven ligger IES Järfälla högt över snittet för Järfällas kommunala skolor. Byggnaden är numera fylld. Föräldrar till hela 4 624 elever har aktivt registrerat sig i kön för att få en plats i IES Järfälla under de kommande åren, detta i en skola som kan ta in 120 nya elever varje år. Föräldrarnas vetskap i Järfälla om skolans kvalitet ligger bakom att så många vill komma in, inte några konstlade rekryteringskampanjer.

#P IMM.

IES Järfälla har vänt inställning och gett livschanser för hundratals elever som annars skulle ha misslyckats. Detta har inte skett utan ansträngning och svårigheter. Under åren 2002-2012 hade för övrigt 66 procent av samtliga elever i IES Järfälla, som ligger i Jakobsberg, utländsk bakgrund. De ekonomiska resultaten har genom alla år varit svaga. Skolpengen i Järfälla kommun är låg, och IES Järfälla får nu lägst ersättning per elev av kommunens skolor. Men vi vet att vi har gjort en avgörande skillnad för många, många ungdomar med invandrarbakgrund. Det har skett med stort personligt engagemang från skolans ledning och personal, med stöd från huvudmannen.

#P IMM.

Påståendet att "andelen behöriga lärare är jämförelsevis låg" är grundlös. Av 33 lärare i IES Järfälla är 32 certifierade för de ämnen i vilka de undervisar (97 procent). Endast en mycket erfaren och dugande slöjdlärare saknar formell certifiering. Hälften av våra lärare har sin lärarutbildning från andra länder, en utbildning väl i klass med den svenska. Enligt skollagen och vårt tillstånd från Skolinspektionen är våra utländska lärare fullt behöriga att undervisa på engelska.

#P IMM.

Av samma skäl är den statistik om "andel behöriga lärare" som Örjan Hansson (Brännpunkt 11/1) åberopar rörande IES Eskilstuna också totalt fel. Skolforskningen visar för övrigt entydigt att lärartäthet inte är något mått på kvalitet; en duktig lärare som i en ordnad lärmiljö undervisar 30 elever ger bättre resultat än en sämre lärare som i ett oordnat klassrum undervisar 20 elever.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Jag är stolt över vad vi har åstadkommit med vår skola i Järfälla. Jag kan också konstatera att utan rätten att skapa överskott i företaget som helhet hade denna skola överhuvudtaget inte funnits, ej heller våra 21 andra skolor runtom i Sverige med totalt 15 500 elever, ej heller de cirka 500 dugande utländska lärare i framförallt matematik och naturvetenskap som vi har bringat till svensk skola. Inte heller hade vi haft medel för de miljoninvesteringar i IES Järfälla som vi har tagit genom åren och Järfälla kommun sluppit bära.

#P IMM.

Föräldrarna känner verkligheten, genom dimman av politisk retorik detta valår.

#P IMM.

BARBARA BERGSTRÖM.

#P IMM.

grundare av Internationella Engelska Skolan.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

