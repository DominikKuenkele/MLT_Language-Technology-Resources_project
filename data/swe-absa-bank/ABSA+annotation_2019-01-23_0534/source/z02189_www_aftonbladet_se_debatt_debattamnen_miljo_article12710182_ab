#D IMM.

#T IMM.

Stor risk för nytt valfusk i Vitryssland.

#P IMM.

Vitryssland går till ett riggat presidentval den 19:e december. Även om man inte ska kasta ur sig beskyllningar om valfusk i förväg vet vi redan att det är en omöjlighet att bedriva fria och rättvisa val i Vitryssland. Det är ett land där regimen har ett järngrepp om media och det politiska livet. Oppositionspolitiker fängslas, hotas eller får sina hem och kontor genomsökta. Det är bara några exempel på under vilka villkor de tvingas verka.

#P IMM.

Den sittande presidenten Lukasjenka har vunnit alla de presidentval han ställt upp i. Troligen skulle han ha vunnit även utan att rigga valen. I det hårda politiska klimat som råder i Vitryssland – av många kallat Europas sista diktatur – har oppositionen inte någon stor chans. Presidenten har också ett verkligt stöd, exempelvis på landsbygden, av många människor som ser honom som en garant för viss stabilitet och trygghet trots allt.

#P IMM.

Efter det förra presidentvalet protesterade oppositionen kraftigt mot valfusket. Demonstrationerna slogs ned och oppositionella fängslades. Några positiva steg i rätt riktning kunde har tagits men Vitryssland är långt ifrån en fri och öppen demokrati. Även om oppositionen i denna valrörelse har tillåtits verka på gator och torg är det inte fråga om någon öppen och jämlik valkampanj. Human rights watch kritiserar situationen för media vars begränsningar och arbetssituation blir allt svårare.

#P IMM.

Att fängsla oppositionspolitiker är inget nytt i Vitryssland. Första gången jag besökte landet klev jag av planet och kände det som att jag förflyttades minst 20 år tillbaka i tiden. Doften, det dunkla ljuset och den håglösa attityden hos personalen på flygplatsen. Allt var fortfarande som i de gamla sovjetsamhällena. Ett av uppdragen under besöket var att försöka hitta och besöka den då fängslade vitryske socialdemokratiska partiledaren Nikolaj Statkevitj.

#P IMM.

Jag hittade honom på ett kollektivjordbruk dit han var dömd att jobba med att reparera jordbruksmaskiner. Han bodde i en cell som luktade mer mögel än någonting annat jag någonsin känt vare sig förr eller senare. På bilden av oss båda i cellen skiner Nikolaj som en sol. I förhållande till situationen är det ganska absurt men mitt i eländet var han så oerhört glad över mitt besök och hälsningen från socialdemokraterna i Sverige.

#P IMM.

En annan oppositionsledare och partiledare för socialdemokraterna, Aleksander Kozulin, fängslades under protesterna mot valfusket i förra presidentvalets. Han släpptes ur fängelset först efter intensiva förhandlingar som genomfördes av min partikollega Urban Ahlin, vice ordförande i Riksdagens utrikesutskott.

#P IMM.

Uppsägning från jobbet, misshandel eller fängelse. Så kan konsekvenserna se ut för dem som vågar utmana Lukasjenka om presidentmakten.

#P IMM.

Kanske kommer det internationella strålkastarljuset åter riktas mot Vitryssland i samband med valet. En sådan uppmärksamhet behövs. Omvärlden får inte glömma bort kampen för demokrati och mänskliga rättigheter i Vitryssland.

#P IMM.

Jag kommer att fortsätta följa situationen i Vitryssland mycket noga och i Sverige finns trots allt ett visst intresse för detta land som trots alla olikheter ligger så nära oss. Men även på ett internationellt plan är det viktigt att Sverige kan agera kraftfullt.

#P IMM.

Vi socialdemokrater välkomnar EU:s ”Östliga partnerskap” som vi anser är ett viktigt verktyg för att bidra till en positiv demokratisk och ekonomisk utveckling i EU:s östra grannländer.

#P IMM.

Såväl Sverige som EU måste intensifiera sitt engagemang för utvecklingen i Vitryssland. Fria och rättvisa val, slut på trakasserierna av oppositionen och det civila samhället samt en fri press måste till.

#P IMM.

Kenneth G Forslund Riksdagsledamot (S) och  ledamot i utrikesutskottet.

