#D IMM.

#T IMM.

FP släpper taget om missbrukspolitiken.

#P IMM.

Dagens nolltolerans innebär att människor i en svår situation riskerar straff för ett missbruk de vill komma ur. FP har en lång historia av att engagera sig för människor på samhällets absoluta botten. Därför är tystnaden så märklig, skriver Kajsa Dovstad, LUF.

#P IMM.

Beroende går inte att straffa bort, därför måste samhället inrikta sig på vårdande insatser.Kajsa Dovstad.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

I april 2011 publicerades Missbruks-utredningen (SOU 2011:35). I vågskvalpet direkt efter offentliggörandet fanns viss debatt, men sedan dess har missbruksfrågor lyst med sin frånvaro på den politiska dagordningen. Än värre är att processen placerats i malpåse och att regeringen inte kommit med några genomgripande förslag för att förändra missbruksvården. För förändring behövs. 400 svenskar dör varje år på grund av droganvändande, vilket placerar Sverige i EU:s bottenskikt.

#P IMM.

Den svenska drogpolitiska modellen har nolltolerans som allenarådande mål, ställer hårda krav på missbrukare och låter utsatta fastna mellan socialtjänst och sjukvård. Det är en modell som inte fungerar. I stället för att styras av kontraproduktiva, konservativa ideal bör missbrukspolitiken utgå ifrån ett skademinimerande perspektiv. Det finns inget fel i att önska en värld utan droger, tvärtom, i den bästa av världar existerar inget missbruk.

#P IMM.

Nolltoleransen i dagens tappning innebär dock att människor i en redan svår situation riskerar straffrättsliga repressalier för användandet av substanser många vill sluta bruka. Samhället slår på dem som redan ligger. Vi måste fråga oss vad som är viktigast, att hjälpa människor bli av med oönskat beroende eller att straffa missbrukare för att deras beroende inte stämmer överens med våra önskningar om det perfekta samhället? Ingen människa gör det fria valet att bli missbrukare. Det är inte heller brist på karaktär som gör att många inte själva klarar av att ta sig ur ett missbruk av kraftigt beroendeframkallande substanser. Ett beroende går inte att straffa bort, därför måste samhället inrikta sig på vårdande insatser.

#P IMM.

Missbruksutredningen föreslår att tillgången till substitutionsbehandlingar med exempelvis metadon och subutex bör öka. Detta kritiserades kraftigt av en rad moderata riksdagsledamöter när utredningen presenterades. Återigen går konservativ ideologi före vetenskap. Forskning visar nämligen att substitutionsbehandlingar är bra medel för att minska både social utsatthet och dödlighet bland narkomaner. Kritikerna hävdar att det är kontraproduktivt att ersätta ett beroende med ett annat, och vägrar se substitutionsbehandling som den livsuppehållande medicinering det faktiskt är.

#P IMM.

I Sverige är substitutionsbehandlingen dåligt utvecklad och har långa kötider. Många missbrukare önskar mer lättillgänglig medicinsk behandling. Moderaterna säger sig vara måna om att värna valfrihet, men denna valfrihet ska av någon anledning inte gälla missbrukare. En missbrukare som får ett återfall kan stängas av från sin farmakologiska behandling. Från ett medicinskt perspektiv ter sig detta absurt.

#P IMM.

Ingen hade kommit på tanken att dra in medicineringen för en deprimerad som mår dåligt en dag. Missbruksvården får inte ägna sig åt kontraproduktiva krav, utan ska vara inriktad på att lyfta och hjälpa. Likadant måste socialtjänsten jobba. Ofta erbjuds bostad först efter att behandlingsprogram inletts, trots att någorlunda ordnade sociala förhållanden är en förutsättning för lyckad behandling.

#P IMM.

Missbruk är ett komplext problem som ofta innefattar både fysiska, psykiska och psykosociala parametrar. I Sverige är det traditionellt kommunens socialtjänst som ansvarar för missbrukarvård, sjukvården har kommit i skymundan. Tvärvetenskaplig behandling och individuell valfrihet är viktigt för att få ett bra behandlingsresultat. Därför måste kommun och landsting samarbeta bättre och missbrukande individer ska ha rätt till personlig guidning inom vårdsystemet. Sett till missbruk överlag har dock de flesta missbrukare goda sociala förhållanden. Den gruppen finner, förståeligt nog, det något obekvämt att söka hjälp hos socialtjänsten, utan vänder sig hellre till sjukvården. Därför måste sjukvården ta ett större ansvar. Missbruksproblem måste behandlas innan beroendet har slagit ut en individ totalt.

#P IMM.

Folkpartiet har en lång historia av att engagera sig för människor på samhällets absoluta botten. Ett liberalt parti svarar bara inför vetenskap och humanism. Därför är det märkligt att Folkpartiet är så tysta i frågan och låter Alliansens konservativa krafter lägga Missbruksutredningen i malpåse. Liberala ungdomsförbundet kräver därför att Folkpartiet, i enlighet med utredningens slutbetänkande, kraftfullt ska verka för att:.

#P IMM.

• Tillgängligheten på substitutionsbehandlingar ökar och att kötiden på nämnda behandlingar minskar.

#P IMM.

• Missbrukare får större möjlighet att själva bestämma över sin vård.

#P IMM.

• Landsting och kommuner samarbetar bättre kring missbruksproblematik.

#P IMM.

• Bostad och sysselsättning till missbrukare prioriteras.

#P IMM.

• Missbrukare ska erbjudas vård och inte tvingas i fängelse. De positiva effekter avkriminaliserande av narkotika kan ge ska särskilt beaktas.

#P IMM.

En kedja är aldrig starkare än sin svagaste länk. Likaså är en liberal välfärdsstat aldrig bättre än hjälpen den kan erbjuda den mest utsatta.

#P IMM.

KAJSA DOVSTAD.

#P IMM.

socialpolitisk talesperson Liberala ungdomsförbundet.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

