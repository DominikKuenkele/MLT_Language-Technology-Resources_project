#D IMM.

#T IMM.

Nu måste tolkarnas öde avgöras.

#P IMM.

De afghanska tolkarna riskerar hot, även dödshot, när den svenska styrkan lämnar Afghanistan. Vi, advokater till ett antal tolkar, har därför kontaktat svenska myndigheter om deras öde. Det har tyvärr endast resulterat i en långdragen rundgång.

#P IMM.

Ingen beslutsfattare i ledande ställning eller någon företrädare för Försvarsmakten har velat träffa oss.Ulf Öberg, David Loveday.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

I dag ska riksdagen debattera framtiden – och möjligen även ödet – för ett antal personer i norra Afghanistan som har tjänat Sverige väl. Vi företräder ett antal av dessa personer. Vi kan inte offentligt redogöra för våra klienters namn, eller för hur många de är. Alla upplysningar som kan identifiera dem medför nämligen en risk att de faror som de dagligen utsätter sig för förvärras.

#P IMM.

Allt vi kan berätta offentligt är att våra klienter är bland de lokalanställda afghanska tolkar som tjänstgör eller har tjänstgjort för den svenska Försvarsmakten vid basen Camp Northern Lights i Mazar- e-Sharif. En majoritet av dessa tolkar begärde skydd av den svenska staten i juni år 2012. De fruktar nämligen för repressalier om och när de lämnas kvar i Afghanistan efter det planerade svenska trupptillbakadragandet år 2014.

#P IMM.

Det finns tydliga bevis på att de risker – till och med en fara för deras liv – som de afghanska tolkarna kommer att möta när våra soldater väl lämnat Afghanistan, är både verkliga och mycket allvarliga. Dessa risker är dessutom direkt kopplade till att de har tjänstgjort med och för den svenska Försvarsmakten, vilket ÖB Sverker Göransson även har bekräftat offentligt.

#P IMM.

Ur motståndarens perspektiv spelar det ingen roll om en viss given afghansk lokalanställd försvarstolk är direktanställd av Försvarsmakten, eller om han arbetar för ett amerikanskt bemanningsföretag. För motståndarna till den afghanska regeringen uppfattas sannolikt varje lokalanställd afghansk försvarstolk som har tjänstgjort med främmande makts väpnade styrkor som en lika god förrädare som en annan. En taliban lär knappast fråga efter de afghanska tolkarnas anställningsavtal innan han agerar.

#P IMM.

Varför måste vi då i dag höja rösten för våra klienters räkning? En majoritet i riksdagens socialförsäkringsutskott har tyvärr nyligen röstat ner en motion från riksdagsledamöterna Clas-Göran Carlsson och Carina Adolfsson Elgestam (S) om uppehållstillstånd för afghanska tolkar.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Om motionen antas av riksdagens kammare, skulle regeringen senast den 1 mars 2014 tvingas redogöra för riksdagen för de konkreta åtgärder som har vidtagits och som planeras att vidtas av behöriga myndigheter, i syfte att garantera ett effektivt skydd för de lokalanställda tolkar som används av Försvarsmakten innan de svenska trupperna drar sig tillbaka från Afghanistan. I förekommande fall skulle regeringen även tvingas återkomma till riksdagen med förslag till lagändringar, detta för att garantera att den svenska staten lever upp till sina rättsliga och moraliska skyldigheter gentemot våra klienter.

#P IMM.

En majoritet i socialförsäkringsutskottet har dock erfarit att det nu säkerställts att det finns en ordning för att bistå dessa personer. Det är möjligt att majoriteten i socialförsäkringsutskottet har fått ta del av mer information än vad som kommit oss ombud till del. Det hade i så fall varit klädsamt om någon hade tänkt på att informera våra klienter om denna ordning.

#P IMM.

Vi ställer oss frågande till hur UNHCR:s kvotflyktingprogram skulle tillförsäkra de afghanska tolkarna några som helst garantier för att deras ansökningar kommer att prövas på ett rättssäkert sätt. Migrationsverkets förslag till lösning kräver för det första att de afghanska tolkarna, under vad som får antas vara riskfyllda former, tar sig till ett tredjeland. UNHCR:s kvotflyktingprogram är nämligen inte tillgängligt för personer som befinner sig i sitt hemland.

#P IMM.

Det finns för det andra inte någon garanti för att de afghanska tolkarna kommer att beviljas visering av något tredjeland för inresan, och de måste då med all sannolikhet företa denna riskfyllda resa illegalt. UNHCR presenterar för det tredje endast 1 procent av världens flyktingar för vidarebosättning till säkra länder. Med mindre än att regeringen har utverkat någon form av gräddfil för de afghanska tolkarna framför andra flyktingar som är i behov av hjälp – vilket i sig är ett etiskt och moraliskt dilemma för den svenska regeringen och för riksdagens ledamöter – kan vi tyvärr inte se hur denna ordning tillvaratar våra klienters intressen.

#P IMM.

Vi har därför sökt svar på en rad frågor från svenska myndigheter. Det har tyvärr endast resulterat i en långdragen rundgång i förvaltningen, där ingen beslutsfattare i ledande ställning eller någon företrädare för Försvarsmakten har velat träffa oss. Vår tillit till att denna fråga kommer att lösas genom att regeringen och riksdagen tar sitt ansvar för konsekvenserna av sina egna beslut, är därför begränsad.

#P IMM.

Som advokater har vi en advokatetisk skyldighet att med lojalitet och integritet säkerställa att våra klienter kommer till sin rätt, att deras ärenden blir individuellt prövade av svenska myndigheter och domstolar, och att deras röst blir hörd i den offentliga debatten. Om så krävs, kommer vi inte att tveka att uttömma alla till buds stående rättsmedel, inom ramen för gällande rätt och god advokatsed.

#P IMM.

Tiden är av uppenbara skäl inte på våra klienters sida och utrymmet för en politisk lösning krymper för var dag som går. Än är det inte för sent för våra folkvalda representanter att uppbåda lite heder, mod och civilkurage för att kräva att regeringen – i likhet med regeringarna och de folkvalda församlingarna i USA, Storbritannien, Tyskland, Kanada, Nya Zeeland och Norge – inrättar ett särskilt program som möjliggör för svenska myndigheter att bereda de afghanska tolkarna, mot vilka det föreligger en verklig hotbild, tillfälligt eller permanent uppehållstillstånd i Sverige under rättssäkra former.

#P IMM.

All offentlig makt i Sverige utgår från folket. Det är därför i alla svenska medborgares namn som riksdagens ledamöter i dag ska debattera om vi ska tillförsäkra de afghanska tolkarna rätten till en individuell prövning av deras ansökningar om att söka skydd i Sverige. I en tid då vi hedrar Raoul Wallenbergs och Harald Edelstams minnen, vore det en skamfläck i Sveriges historia om vi tvingas ta våra klienters ärenden till domstol.

#P IMM.

ULF ÖBERG.

#P IMM.

advokat.

#P IMM.

DAVID LOVEDAY.

#P IMM.

barrister (member of the English Bar), registrerad som EU-advokat vid Sveriges advokatsamfund.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

