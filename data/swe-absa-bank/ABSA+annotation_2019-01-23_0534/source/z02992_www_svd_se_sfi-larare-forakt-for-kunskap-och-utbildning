#D IMM.

#T IMM.

SFI-lärare: Förakt för kunskap och utbildning.

#P IMM.

Academedia visar med sitt inlägg att företaget saknar respekt för den viktiga och komplexa uppgift som sfi-lärare ställs inför. Det skriver flera SFI-lärare i en replik.

#P IMM.

I en debattartikel på SvD Debatt 12/10 argumenterar företrädare för utbildningsföretaget Academedia för att man ska slopa behörighetskraven för sfi-lärare. Mot bakgrund av att behörighetskraven för sfi-lärare (lärarexamen + 30 högskolepoäng i svenska som andraspråk, motsvarande en termins högskolestudier) är mycket lågt ställda i jämförelse med kraven för de flesta andra lärarkategorier speglar detta ett förakt för kunskap och utbildning som är minst sagt förvånande för en utbildningsverksamhet. Det är häpnadsväckande att anordnare med så liten förståelse och respekt för den viktiga och komplexa uppgift som sfi-lärare ställs inför kan få förtroendet att anordna sfi-utbildning över huvud taget.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Skollagen föreskriver att all skolverksamhet ska vila på vetenskaplig grund och beprövad erfarenhet. Detta verkar dock inte bekymra företrädarna för Academedia som vill undanta just sfi från styrdokumentens kvalitetskrav och anställa "kompetenta" lärare utan ens en termins studier i undervisningsämnet. Vilka kriterier som ska gälla för sådana "kompetenta" lärare anges dock inte. Med lärare utan formell kompetens är det svårt att se hur man ska kunna leva upp till kravet på ett vetenskapligt förhållningssätt, ett krav som enligt Skollagen omfattar även verksamheternas ledning.

#P IMM.

Här kan man jämföra med hur det skulle uppfattas om man vid en akut brist på kirurger skulle sätta in icke behöriga någorlunda händiga kandidater för att klara av de växande operationsköerna. Eller för att ta ett mer närliggande exempel, hur gymnasieelevers föräldrar skulle reagera på att man slopade behörighetskraven för gymnasielärare i matematik, samhällskunskap och engelska. Självklart är formell kompetens inte någon hundraprocentig garanti för kvalitet i en verksamhet, men i de flesta av samhällets verksamheter utgör ändå en relevant professionsutbildning ett självklart kvalitetskriterium.

#P IMM.

Academedias påstående att "konkurrensen mellan olika utbildningsanordnare bidragit till att utveckla pedagogiken och vässat kvaliteten" inom sfi-verksamheten saknar empiriskt stöd. Mycket tyder i stället på att den omfattande marknadiseringen av sfi-undervisningen med ett ständigt tillflöde av nya och inom fältet oerfarna aktörer, inte sällan med ekonomisk vinst som huvudsaklig ledstjärna, haft negativa konsekvenser för verksamheten. Ett exempel är helt otillräckliga satsningar på en kontinuerlig och kvalitativ kompetensutveckling för lärarna och små möjligheter till kollegialt samarbete.

#P IMM.

Till följd av en allt osäkrare anställningssituation och en allt starkare ekonomisk styrning kan sfi-lärarna också uppleva sina möjligheter att agera i enlighet med sfi-utbildningens mål som starkt begränsade eftersom ekonomistyrningen ofta har resulterat i minskat handlingsutrymme, ökad arbetsbörda och en tilltagande marginalisering av pedagogikens roll.

#P IMM.

Enligt en artikel i Skolvärlden för några år sedan vittnade just lärare inom Academediakoncernen om en stor rädsla för att förlora sina jobb om de kritiserade de usla förhållandena med låga ingångslöner och heltidstjänster med betydligt fler undervisningstimmar per läsår än hos andra anordnare. Lärarna vittnade också om rekryteringen av unga oerfarna lärare som när de inte orkar längre lämnar skolan eller yrket och ersätts av nya unga lärare med låga löner.

#P IMM.

Så vad ligger då bakom förslaget att beröva sfi-deltagarna rätten till professionella lärare? Trots Academedias uttalade vilja "att vara en del i integrationsarbetet" och "bidra till nyanlända flyktingars möjligheter till ett gott liv i Sverige" ligger det nära till hands att misstänka att frustrationen över de "hindrande regelverk" som sätter käppar i hjulen för en storskalig expansion är en nog så viktig drivkraft i sammanhanget för miljardverksamheten Academedia, ägd av riskkapitalbolaget EQT inom Wallenbergkoncernen. Inte minst inför den försäljning som sägs stå för dörren.

#P IMM.

Vi inser självklart allvaret i den utmaning som såväl samhället som sfi står inför när antalet nyanlända ökar kraftigt. Men möjligheten att tillsvidareanställa obehöriga lärare på ett år när det råder lärarbrist finns redan idag. Så långt är det alltså fritt fram för Academedia! För att säkra kvalitet i undervisningen och tillgången till behöriga sfi-lärare på sikt handlar det givetvis om helt andra lösningar som att så fort som möjligt inrätta en reguljär lärarutbildning för sfi-lärare och kontinuerligt erbjuda verksamma lärare en relevant kompetensutveckling. Och det krävs seriösa anordnare.

#P IMM.

Inger Lindberg.

#P IMM.

professor (fd sfi-lärare), Stockholms universitet.

#P IMM.

Karin Sandwall.

#P IMM.

föreståndare på Nationellt centrum för svenska som andraspråk, lärarutbildare, forskare, fd sfi-lärare.

#P IMM.

Malin Dahlström.

#P IMM.

sfi-lärare, lärarutbildare, medarbetare på Nationellt centrum för svenska som andraspråk.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

