#D IMM.

#T IMM.

Alla elever klarar inte högre teoretiska krav.

#P IMM.

På Brännpunkt (5/7) skriver Ibrahim Baylan (S) om de yrkesprogram som infördes på gymnasiet 2011. Lägre teoretiska krav ger inte behörighet till fortsatta högskolestudier. Han anser att kraven i gymnasieskolan ska vara höga och att grunden för att alla elever ska nå målen och utveckla sin potential är att höja kvaliteten i skolan.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

En viktig aspekt tycker jag saknas i artikeln: Förutsättningar till teoretiskt tänkande uppvisar en stor variation mellan individer. I likhet med andra förmågor som musikalitet och skicklighet i idrott så har vi också olika förutsättningar till att hantera teoretiska uppgifter. En andel av eleverna har inte de teoretiska förutsättningarna för högskolestudier men dessa elever kan ha mycket goda förmågor när det gäller praktiska ämnen. Jag uppfattar att det är just detta som ligger bakom regeringens införande av praktiska yrkesprogram på gymnasiet.

#P IMM.

Dagens skola har väldigt lite av alternativa undervisningsformer, vilket innebär stora påfrestningar för alla elever med en svag teoretisk begåvning. Många klarar inte skolans krav. De behöver mycket mer av anpassade studieformer, anpassad teori varvad med praktik, redan på högstadiet. För dessa elever behövs gymnasieprogram med praktisk yrkesinriktning i kombination med anpassade teoretiska krav.

#P IMM.

Politiskt ställs ofta frågan varför vi har så stor psykisk ohälsa bland unga. En grupp i riskzonen för skolmisslyckande och psykisk ohälsa är just de elever som har en svag teoretisk begåvning och som därför inte klarar målen och kraven i dagens skola. Om vi antar att teoretisk begåvning följer normalfördelningskurvan kan vi statistiskt utgå från att andelen med svag teoretisk förmåga, men inom den vida normalvariationen, uppgår till cirka 13–14 procent av befolkningen.

#P IMM.

Självklart är det viktigt med kvalitet i skolan, och som Baylan skriver, med inspirerande, stödjande och motiverande lärare. Men det finns en faktor att addera i skoldebatten – individens förutsättningar för att klara de teoretiska krav som skolan i dag ställer.

#P IMM.

ELISABETH FERNELL.

#P IMM.

läkare, barnneurologi och habilitering.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

