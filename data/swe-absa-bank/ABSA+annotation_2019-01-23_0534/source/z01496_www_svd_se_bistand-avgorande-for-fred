#D IMM.

#T IMM.

Bistånd avgörande för fred.

#P IMM.

AFGHANISTAN Nyckeln till framgång finns hos Afghanistans regering som måste klara av att bygga upp landet igen. Vi måste övertyga det afghanska folket om att vi är där för att vinna deras fred, inte vårt krig, skriver Torbjörn Pettersson, generalsekreterare för Svenska Afghanistankommittén.

#P IMM.

Den fruktansvärda nyheten att två svenska soldater och deras afghanske tolk stupat i Afghanistan föder helt naturligt en debatt om Sveriges deltagande i den internationella säkerhetsstyrkan Isaf, med mandat av FN. Min organisation, Svenska Afghanistankommittén, förhåller sig neutral i frågan om svensk truppnärvaro, men det är otvivelaktigt så att Afghanistan behöver säkerhetsfrämjande militärt stöd under åtskilliga år framöver. Och det är just det som de omkomna soldaterna förefaller ha gjort, att utan skydd av pansarfordon samverka med afghansk polis i syfte att stötta de grundläggande civila strukturerna, som tragiskt nog är ett exempel på precis den typen av arbete som behövs. De stupade som soldater i fredens tjänst.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Bland afghaner möter man idag frustration. Den politiska styrningen av landet uppvisar växande brister. Korruptionen har brett ut sig, krigsherrar har fått förnyade maktpositioner och den ekonomiska utvecklingen har stannat av. Detta medför att många afghaner idag också misstror det internationella samfundets motiv.

#P IMM.

Det internationella samfundet har alltså inte lyckats vända utvecklingen. Nu krävs en agenda som sätter fredsskapandet och den civila återuppbyggnaden i centrum. Sverige måste utnyttja alla möjligheter att påverka det internationella samfundets agerande, inte minst i en tid av amerikansk omorientering. Sverige bör samtidigt stå fast vid utfästelserna att stödja Afghanistan långsiktigt. Säkerhetsfrämjande insatser bör ges stor tyngd och samtidigt måste säkerhetsbegreppet tolkas brett, på ett sätt som når bortom det rent militära bidraget.

#P IMM.

Den afghanska regeringen saknar förmåga att skydda sina medborgare och sitt territorium. Såtillvida är säkerhetsfrämjande insatser en förutsättning för utveckling. Men för att detta alls ska vara meningsfullt och den negativa utvecklingen i Afghanistan vändas måste kraven på och stödet till den afghanska regeringen prioriteras högst av omvärlden. Utan en legitim afghansk regering som åstadkommer konkreta resultat i det civila återuppbyggnadsarbetet är internationell militär närvaro fruktlös. Det är den politiska utvecklingen i Afghanistan – inte de utländska militära strategierna – som kommer att avgöra landets framtid.

#P IMM.

Reformeringen av det internationella samfundets insatser innehåller flera positiva inslag, men på några fundamentala områden krävs tydligare prioriteringar och omprövningar:.

#P IMM.

Det första och viktigaste är att vi måste övertyga det afghanska folket om att vi är där för att vinna deras fred inte vårt krig. Så länge insatserna i Afghanistan främst motiveras av att bekämpa al-Qaida kommer de att ifrågasättas av afghanerna. Är det därför vi låter krigsherrarna sitta kvar? Är det därför vi blundar för korruptionen?.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

De insatser som görs i Afghanistan skall klart syfta till att förbättra levnadsförhållandena för befolkningen i landet och inte främst göra landet till en arena för kriget mot terrorn. Större uppmärksamhet bör ägnas reforminriktade krafter i det civila samhället och grupper som värnar om respekten för de mänskliga rättigheterna och jämställdhet mellan könen. De afghanska lokalsamhällena bör i större utsträckning användas för att kanalisera utvecklingsinsatser, som på sikt stärker demokratin och ansvarsutkrävandet. Bland gemene man fortlever en stark utvecklingsvilja och strävan efter ett bättre liv.

#P IMM.

För det andra måste det övergripande målet att främja fred och utveckling i Afghanistan få ett tydligare genomslag i avvägningen mellan de insatser som görs på olika vägar. Den militära problemformuleringen måste tonas ned till förmån för politisk dialog och civil återuppbyggnad. Mer specifikt bör detta syfta till att få till stånd ett funktionsdugligt och legitimt statsbygge som kan leda fortsatt utvecklingssamarbete.

#P IMM.

För det tredje bör bistånd inte kanaliseras via militära strukturer och de militära fredsfrämjande insatserna måste hållas isär från det arbete som humanitära aktörer utför. USA:s bistånd är idag främst ett instrument i den militära strategin. Tanken är att biståndsprojekt som skolor, kliniker och vägar ska vinna afghanernas sympati och förtroende för utländska styrkor. Tanken är inte orimlig, men aktuell forskning visar att biståndsprojekt som styrts av militära målsättningar har ökat konflikterna i många delar av Afghanistan – etniska och stambaserade motsättningar har förstärkts, korrupta regeringstjänstemän och leverantörer av varor och tjänster har fyllt fickorna med biståndspengar och mångdubblat kostnaderna för infrastrukturprojekt.

#P IMM.

Att säkerhet och utveckling hänger ihop och är varandras förutsättningar är en viktig insikt. Men all erfarenhet från Afghanistan de senaste åren visar att militärt bistånd varken är bra utvecklingssamarbete eller ett effektivt vapen i kampen om folkets sympati och förtroende. Biståndet bidrar bäst till säkerhet om det utgår från afghanernas behov och rättigheter.

#P IMM.

TORBJÖRN PETTERSSONgeneralsekreterareSvenska Afghanistankommittén.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

