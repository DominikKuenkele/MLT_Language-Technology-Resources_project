#D IMM.

#T IMM.

Låt Svea hovrätt pröva läkarnas skuld.

#P IMM.

På justitieminister Beatrice Asks skrivbord ligger ett förslag som skall förbättra lagen om resning. Lagförslaget är direkt föranlett av det s.k. styckmordsfallet där två läkare i tingsrätten friades från mord men i domskälet utpekades som likstyckare. Göran Lambertz har i DN-debatt sagt att han anser att de båda f.d. läkarna ska få resning. Lambertz har varit mycket tydlig. Det har skrivits och debatterats mycket kring fallet Catrine da Costa eller det s.k. styckmordet. Som f.d. brottsutredande kriminalinspektör beslutade jag mig för att lära mig fallet och bilda min egen uppfattning i skuldfrågan. Nu har jag min uppfattning klar.

#P IMM.

Den 8 december 1987 hölls förhör med läkaren Thomas Allgén. Närvarande under förhöret var kriminalinspektör Pirre Larsson, chefsåklagare Anders Helin och advokat Bengt H. Nilsson. Förhörsledaren: ”Misstankarna mot dig Thomas är så starka att du lär aldrig komma ur det här. Om någon sett Catrine da Costa den tionde hade du inte suttit här idag, Thomas, då hade du fortfarande gått i din vita rock och i dina vita skor, men jag tror att du kommer att få problem med det i framtiden”.

#P IMM.

Förhörsledaren Pirre Larsson och chefsåklagare Anders Helin hade konstaterat att utredningen visat att läkaren Thomas Allgén, hans dotter Karin och läkaren Teet Härm tidsmässigt omöjligen kunnat delta i något brott mot Catrine da Costa under eller efter den 10:e juni. När rättegången sedan hölls visade det sig att utredarna missat ett förhör. En arkitekt Anckers hade lämnat en detaljerad redogörelse som visade att Catrine da Costa levde den 10:e. Mot bättre vetande ändrade chefsåklagare Anders Helin från den 9:e till den 11:e och fortsatte att driva åtalet.

#P IMM.

Med förundersökningsmaterialet som grund kan det bara uppfattas som en verkligt desperat handling. Förhör hade hållits med Allgéns hustru. Hon hade berättat om de tidpunkter då maken och deras dotter Karin varit hemifrån tillsammans. Den 9:e fanns tid för Allgén och dottern Karin att utföra och närvara vid det brott som åklagaren beskrivit i sin gärningsbeskrivning. Den 10:e hade Allgén varit hemma. Den 11:e hade Allgén och dottern lämnat hemmet strax efter klockan 12.

#P IMM.

Förhör hade hållits med Teet Härms mamma. Hon hade berättat om de tidpunkter då hon träffat sonen. En kartläggning av Härms liv visade att det fanns tid den 9:e att utföra det brott som åklagaren beskrivit i sin gärningsbeskrivning. Enligt mamman hade hon och sonen arbetat i villaträdgården i Täby mellan klockan 13.00 och 16.00 den 11:e. Någon anledning att ifrågasätta de båda vittnesmålen har inte framkommit. Brottet skulle enligt chefsåklagaren inträffat den 9:e så vid kartläggningen av de båda ”gärningsmännens” liv hade vittnena ingen anledning att komma med felaktiga upplysningar om vad som hänt den 10:e och den 11:e eller någon annan dag därefter. Förundersökningen ger för den 11:e tidpunkterna 12.01 och 13.00 vilket är 59 minuter till förfogande för läkaren Thomas Allgén (med dottern Karin) och läkaren Teet Härm att utföra det åklagaren i gärningsbeskrivningen påstår att de gjort. Brottsplatsen skall enligt åtalet vara rättsläkarstationen i Solna.

#P IMM.

Allgén med dotter behöver ca 20 minuter för att ta sig till rättsläkarstationen från bostaden. Härm behöver ca 25 minuter att ta sig från rättsläkarstationen till villan i Täby. Med risk för att bli allt för pedagogisk blir 20 plus 25 lika med 45 och 59 minus 45 blir 14.

#P IMM.

Utredningen visar att Thomas Allgén och Teet Härm har 14 minuter på sig att enligt åklagaren utföra ett sexualsadistiskt mord, stycka en människa, ha sex med varandra, dricka offrets blod, äta hennes ögon och en hel del annat. Det finns all anledning att låta Svea hovrätt pröva fallet.

#P IMM.

Dagens debattör.

#P IMM.

Olle Torge.

