#D IMM.

#T IMM.

Ni kan inte stoppa oss!.

#P IMM.

I fredags upphävdes rörelsefriheten tillfälligt mellan Danmark och Sverige och passtvång har återinförts inför helgens EU-toppmöte i Köpenhamn. Undantagen börjar bli regel, vid varje toppmöte stängs gränserna och en allt större skara demonstranter förklaras ”icke önskvärda”. Inför European Social Forum i Florens i oktober vägrades ett hundratal att få resa in i Italien. Få av de personer som stoppas vid gränserna är dömda för olika brott i samband med toppmötesprotester. Det har räckt att man varit införd i polisens register efter att ha identifierats vid demonstrationer eller bott på Hvitfeldtska eller Schillerska gymnasiet under EU-protesterna i Göteborg.

#P IMM.

Den europeiska politiken som beslutas på EU:s toppmöten berör oss alla och självklart ska vi ha rätt att resa dit makten fattar besluten. En nyliberal ekonomisk politik med nedskärningar i offentliga sektorn, privatiseringar och en nedmontering av arbetsrätten får direkta effekter i våra liv. Det är slående att uppbyggandet av europeiska rättigheter, som rörelsefriheten, sätts på undantag just när de europeiska makthavarna möts. När den europeiska politiken utformas stängs gränserna och möjligheterna att påverka diskussionen, forma opinionen och protestera mot den förda politiken beskärs.

#P IMM.

I dag, torsdagen den 12 december, kommer vi att resa tillsammans klockan 18.00 med tåg från Malmö centralstation till Köpenhamn. Vi vill med den fredliga gemensamma överfarten tydligt visa att EU-kritiska demonstranter inte har något att skämmas för. Vi behöver inte komma smygande via bakvägar för att få utöva vår rätt att demonstrera. Den fria rörligheten för människor påstås vara en av EU:s grundpelare. Samtidigt byggs nya murar mot migranter och demonstranter. Vi förnekas den rörelsefrihet som varor, kapital och arbetskraft ges.

#P IMM.

Hur kan man tala om ett fritt Europa om gränserna godtyckligt stängs för vissa? Hur kan ett samhälle kallas demokratiskt om det inte får lov att finnas en opposition?.

#P IMM.

Vi vill med denna gemensamma inresa se om beslutsfattarna tycker att medborgarna har alltför obehagliga åsikter för att fritt få delta i offentliga möten. Vi gör detta öppet och bjuder in alla demonstranter, politiker och journalister att delta i en gränsöverskridande aktion för öppna gränser.

#P IMM.

Vi reser till Köpenhamn för att delta i demonstrationer och civil olydnad, och genom dessa former uttrycka ett radikalt motstånd mot EU och den globala kapitalismen. För att undvika en avpolitisering och marginalisering av protesterna och en militariserad repression som skrämmer bort folk från att uttrycka sitt missnöje, ska vi göra vårt yttersta för att undvika våldsamma händelser på våra aktiviteter under EU-toppmötet. Vi ser att det måste skapas ett ömsesidigt förtroende mellan de olika grupperna som är involverade i protesterna. Därför respekterar vi det ickevåldsavtal, som alla organisationer som deltar i aktiviteter under mötesveckan, från stora fackföreningar till små autonoma grupperingar, skrivit under.

#P IMM.

Vi försöker finna nya former för aktion som kan ge ilskan och maktlösheten annorlunda sätt att uttryckas än genom våldsamma konfrontationer. Det handlar om att fortsätta konfrontationen utan att bli lätta offer för makthavarnas och mediernas demonisering och marginalisering av protester. Vårt alternativ är social olydnad. Vi vill involvera så många som möjligt i direkt olydnad mot EU-toppmötet och andra institutioner för kapitalets globalisering.

#P IMM.

Och om polisen attackerar? I de områden där våra aktioner äger rum kommer vi inte att bemöta polisvåld med våld. Genom att göra detta blir det upp till makthavarna att besluta om våldsamheter kommer att uppstå. Attacker från polisen kommer att bemötas genom att hålla ihop och använda ickevåldsliga självförsvarstekniker och utrustning.

#P IMM.

Fredagen den 13 genomför vi en aktionsdag mot toppmötet. Små olydnadsaktioner, gatuteatrar och aktiviteter kommer att ske över hela Köpenhamn. Det finns också planer på att genomföra en gemensam ickevåldslig massolydnadsaktion vid murarna kring området där toppmötet hålls. Vi kommer också att delta med ett färgglatt block i demonstrationen mot Fort Europa och främlingsfientlighet den 13 och på den stora demonstrationen på lördagen den 14 under parollen ”Vår värld är inte till salu, människor före profit.”.

#P IMM.

Efter protesterna i Göteborg har vi lärt oss en viktig lektion. Misstänker polisen att det sker en planering av aktioner i det dolda, tolkas varje aktivitet som ett försök till upplopp och minsta gest ses som en subversiv handling. De uppmålade hotbilderna ger polisen fria händer, vilket drabbar alla demonstranter och vi döms för planer vi aldrig haft. ”Subversivt syfte”, snarare än faktiska lagbrott, har blivit en allt vanligare formulering i Högsta domstolens motiveringar för straff efter Göteborg. Därför gör vi allt öppet och våra planer för vad vi ska göra i Köpenhamn är offentliga. Allt för att våra syften och mål inte i efterhand ska tolkas och förvanskas.

#P IMM.

Vi är beslutsamma i att förstärka de länkar som skapats från upproret i Chiapas och Seattle, Göteborg och Genua, Porto Alegre till det Europeiska sociala forumet i Florens och Köpenhamn. Vi ser i denna globala rörelse och i dessa möten mellan rörelser att en verklig global demokrati kan skapas, något som med nödvändighet måste komma underifrån.

#P IMM.

Ida Hansen (Globalisering Underifrån Sverige), Pelle Dragsted (Globala Rötter Danmark), Markus Drake (De olydigas rörelse Finland).

