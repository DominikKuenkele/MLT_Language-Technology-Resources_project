#D IMM.

#T IMM.

Samarbete ska inte ses som stöd för regimen.

#P IMM.

"Hur ska EU förhålla sig till Libyen?", frågar Jesús Alcalá (Brännpunkt 23/2), och beskriver de ofta fruktansvärda förhållanden som möter migranter i Libyen i dag. Jag håller med om den beskrivningen, Libyen är ökänt för hur de behandlar migranter – och för den delen också sina egna medborgare. Men Alcalá verkar förespråka att EU inte ska göra någonting åt saken utan i stället hemfalla åt passiv kritik. Det ställer jag inte upp på. EU har ett humanitärt ansvar också för sina grannar.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

När jag med stöd av samtliga EU-länder var i Libyen i oktober kom vi överens om formerna för ett framtida samarbete. För första gången någonsin fick vi in mänskliga rättigheter och begreppet asyl, som inte finns i libysk lagstiftning, i ett dokument om en agenda som skulle vägleda dialogen med detta minst sagt komplicerade land. Bara det är ett framsteg.

#P IMM.

Samarbetet skulle bygga på definierade projekt, med öronmärkt finansiering av verksamhet som FN:s flyktingorgan UNHCR, International organisation for migration och andra organisationer bedriver, men också gränskontroll och bättre villkor för migranter och asylsökande. Det handlar inte om att skicka blanka checkar till Libyen, och ska inte på något sätt ses som ett stöd för denna totalitära regim.

#P IMM.

Tvärtemot vad Alcalá antyder är det här ingen hemlighet. Men den libyska regimen har inte levt upp till de krav vi ställt, så inga projekt har inletts. Bland annat har vi krävt att UNHCR ska få komma tillbaka till landet. Så har ännu inte skett, så samarbetet ligger på is. Efter de senaste dygnens blodbad är det förstås inte tal om att återupprätta ett samarbete i den formen.

#P IMM.

Alcalá påstår att EU med Libyens hjälp vill bekämpa "illegal" invandring. Men vårt försök till samarbete med Libyen handlar inte om att stänga ute människor – det handlar om att öppna upp Libyen och att ge migranter och asylsökande skydd och ett värdigare bemötande.

#P IMM.

Jag har efter mitt besök varit tydlig med att medlemsländerna måste ta ansvar för dem som är i behov av internationellt skydd i Libyen. Där har vi inom EU en skyldighet att sätta press på landet. Den skyldigheten tar jag på allvar. Jag tar avstånd från Gaddafis regim, men jag tänker inte stå passiv och se på utan att också göra mitt för att driva utvecklingen åt rätt håll.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

CECILIA MALMSTRÖM.

#P IMM.

EU-kommissionär med ansvar för bland annat migrationsfrågor.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

