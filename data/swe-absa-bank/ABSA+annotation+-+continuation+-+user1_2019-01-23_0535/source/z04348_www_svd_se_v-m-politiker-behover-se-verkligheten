#D IMM.

#T IMM.

V: M-politiker behöver se verkligheten.

#P IMM.

Personallandstingsråd Peter Carpelan avfärdar Vänsterpartiets beskrivning av länets vårdsituation som mytbildning. Det är dags för Carpelan att lämna sitt kontor i landstingshuset och stiga in i vårdpersonalens och patienternas verklighet. Det skriver Håkan Jörnehed (V) i en slutreplik.

#P IMM.

Peter Carpelan medger åtminstone att det finns problem med personalbrist i Stockholms läns landsting (SvD Debatt 9/10). Men de carpelanska undanflykterna låter inte vänta på sig. Det är regeringens fel! Det är vårdaktörernas fel, det är de oresonliga, protesterande sjuksköterskornas fel. Det är i alla fall inte Peter Carpelans fel. Det finns ju personalbrist även på annat håll i Sverige. Tror personallandstingsrådet verkligen att det är någon tröst för de patienter i länet som får ligga på akuten i dygn i väntan på en vårdplats?.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Det stämmer att det är regeringen som ska se till att det finns tillräckligt med kompetent personal. Och under åtta år var det Alliansen som utgjorde regeringen, vilket vi idag ser konsekvenserna av. Faktum är att det först nu, när den rödgröna vänsterstödda regeringsbudgeten går igenom, kommer fler utbildningsplatser. Intressant i sammanhanget är att när allianspartierna presenterade sina skuggbudgetar på riksnivå förra veckan, framgick att de alla fyra vill avsätta mindre pengar till vården än vad den rödgröna budgeten föreslår.

#P IMM.

Visst behövs det fler utbildningsplatser. Fler människor måste vilja utbilda sig till vårdpersonal. Men samtidigt stämmer det inte riktigt att det skulle vara brist på vårdpersonal. Problemet ligger i att de många som arbetar inom vården har usla arbetsförhållanden och lönevillkor. Därför lämnar de också yrket. Därför har vi över 300 stängda vårdplatser i länet idag. När Vårdförbundet strejkade 2008 och vårdplatser stängdes sades det att patientsäkerheten var hotad. Idag, 2015, är fler vårdplatser stängda än under strejken. Och i landstingshuset låtsas ansvarig politiker som om det regnar.

#P IMM.

Carpelans mycket långa genmäle sätter fingret på något symtomatiskt med alliansstyret i landstinget, nämligen idétorka. Endast ett konkret förslag går att utläsa. Förslaget, att ta fram en personalstrategi, är för det första inte så värst konkret och för det andra något som oppositionspartierna länge påtalat behovet av. Det är bra att Moderaterna till sist kommit till samma slutsats. Synd bara att de är för sent ute. Förslaget har skjutits upp till hösten 2016, trots att läget är akut idag. Det är idag vi har 300 stängda vårdplatser och patienter som blir kvar på akutmottagningarna i flera dygn. Det är idag vi har en barnakut mindre.

#P IMM.

Att tillvarata nyanländas sjukvårdskompetens borde därför vara en självklarhet. Vänsterpartiet föreslog redan i början av året ett förslag om att, som man nu gör i exempelvis Västra Götaland-regionen, speciella språkinsatser riktas mot syriska flyktingar med vårdkompetens. Dessvärre har personallandstingsråd Peter Carpelan och Alliansen med honom prioriterat helt andra frågor.

#P IMM.

Det råder brist på sjuksköterskor och annan vårdpersonal med specialistkompetens. Ett konkret förslag från Vänsterpartiet är att Stockholms läns landsting ska erbjuda AST, akademisk specialisttjänstgöring. I Kalmar och Örebro landsting har detta införts med framgång. På landstingsfullmäktige i december ska motionen om AST avgöras. Då har Peter chansen att omvandla ord till handling.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Att Peter Carpelan dristar sig att avvisa Vänsterpartiets rapport från verkligheten tyder på att han suttit instängd på sitt kontor för länge. Det är hög tid för honom att besöka den verklighet som råder i länets vårdsituation.

#P IMM.

Hans första möte bör vara med de 15 sjuksköterskor från Karolinska som i förra veckan skrev ett öppet brev till landstingsledningen. Efter det vill nog personalen på Radiumhemmet växla några ord.

#P IMM.

De har redan skrivit en lång anmälan till IVO. Sedan är det dags att träffa sjuksköterskorna på Södersjukhusets akutmottagning. De få som är kvar åtminstone, SÖS har i skrivande stund 30 vakanta tjänster.

#P IMM.

Peter Carpelan behöver med egna öron höra varför så många sjuksköterskor går ner i arbetstid. Varför en tredjedel av akutsköterskorna slutar efter ett år. Hur arbetsdagarna ser ut för undersköterskan på akuten, som ständigt behöver introducera ny personal. Han behöver hälsa på seniorpatienten som legat i en akutkorridor över natten, eftersom det inte finns några vårdplatser. På akutläkaren som oroar sig över patientsäkerheten och de timlånga akutköerna. Han behöver också titta in i förlossningsvården och själv skåda hur personalen går på knäna.

#P IMM.

Först efter dessa besök kan Peter Carpelan med rätta yttra sig om vad som är myt och vad som är verklighet.

#P IMM.

Håkan Jörnehed (V).

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

