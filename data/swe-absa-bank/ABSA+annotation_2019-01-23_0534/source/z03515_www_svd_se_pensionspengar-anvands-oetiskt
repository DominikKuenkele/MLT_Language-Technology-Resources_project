#D IMM.

#T IMM.

Pensionspengar används oetiskt.

#P IMM.

GULDGRUVA Trots att företaget Goldcorp kränker ursprungsbefolkningens rättigheter i Guatemala behåller AP-fonderna sina investeringar i företaget. Agerandet kan ifrågasättas, skriver företrädare för Latinamerikagrupperna och Kristna Fredsrörelsen.

#P IMM.

En ny enkätundersökning visar att fyra av sju riksdagspartier anser att miljö och mänskliga rättigheter måste vara överordnat målet om hög avkastning för AP-fonderna. Samtidigt kommer nya rapporter om hur det kanadensiska företaget Goldcorp, ett av de företag som våra pensionspengar investeras i, förstör miljön och kränker ursprungsfolkens rättigheter i Guatemala.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Under våren och sommaren har tunga instanser, såsom Internationella arbetsorganisationen (ILO), den Interamerikanska kommissionen för mänskliga rättigheter (CIDH) och James Anaya, FN:s särskilda rapportör för ursprungsfolkens rättigheter, besökt Guatemala. Alla av samma anledning, nämligen de fortsatta rapporterna om miljöförstöring, utbredda hälsoproblem och upptrappade sociala konflikter i området runt Goldcorps guldgruva Marlin i nordvästra Guatemala.

#P IMM.

Både ILO och CIDH uppmanade den guatemalanska staten att stänga gruvan. I sina rapporter konstaterar de att Goldcorp och den guatemalanska staten har brutit mot internationella konventioner genom att inte ge ursprungsfolken rätt till varken information eller möjligheten att folkomrösta innan Goldcorp gick in i området och började utvinna guld. Som svar på detta har den guatemalanska regeringen i ett uttalande sagtatt de ska undersöka om det finns anledning att stänga gruvan.

#P IMM.

I maj publicerade även AP-fondernas Etikråd en egen rapport om gruvans inverkan på de mänskliga rättigheterna i gruvområdet. AP-fonderna fick genom frivilligorganisationer redan 2007 signaler om hälso- och miljöpåverkan och sociala konflikter – och inledde efter ett besök i området tillsammans med representanter för företaget en studie av situationen.

#P IMM.

När resultatet nu presenteras drygt två år senare konstaterar Etikrådet att lokalbefolkningen inte vågar uttrycka vad de tycker och tänker på grund av rädsla för repressalier från företaget. Det var även en av anledningarna till att studien inte kunde genomföras på så sätt som det var tänkt. I rapporten framkommer även att situationen för lokalbefolkningen förvärrades under tiden som studien genomfördes, vilket även bidrog till att den försenades.

#P IMM.

Trots detta behåller AP-fonderna sina investeringar i företaget och Etikrådet rekommenderar Goldcorp att bättra sig. Varför tillåter då det förment etiska Etikrådet investeringar i kränkningar av ursprungsfolks rättigheter? Troligtvis för att guldpriset har fördubblats på tre år.

#P IMM.

Med nuvarande regelverk gör AP-fonderna inget fel när man sitter kvar med sina oetiska placeringar. På Etikrådets hemsida står att "fonderna ska ta hänsyn till etik och miljö, dock utan att göra avkall på det övergripande målet om hög avkastning". Ordföranden för AP-fondernas Etikråd Annika Andersson menar att AP-fonderna inte är några etiska fonder utan det primära målet för de pensionspengar de förvaltar är hög avkastning. Det är ett uttalande som går tvärt emot vad en majoritet av partierna i riksdagen tycker. Dessutom undergräver det förtroendet för ett Etikråd som har bildats med syfte att övervaka hänsyn till just etik och miljö i fondernas investeringar.

#P IMM.

Konsekvensen är att svenskarnas pensionspengar bidrar till miljöförstörelse och brott mot mänskliga rättigheter.

#P IMM.

Nätverket GlobalRättvisa.nu har i en enkät låtit samtliga riksdagspartier svara på frågan om respekten för mänskliga rättigheter och miljön bör vara överordnat målet om hög avkastning för AP-fonderna. Centerpartiet, Kristdemokraterna, Miljöpartiet och Vänsterpartiet svarade entydigt ja på frågan, medan liberala Folkpartiet svarade nej. Både Moderaterna och Socialdemokraterna undvek att sätta ner foten. Socialdemokraterna menade att "kraven på etik, miljöhänsyn mm ska vara mycket högt ställda" och Moderaterna svarade att man "inte kan ställa dessa frågor mot varandra".

#P IMM.

De två största partierna inom de båda blocken, Moderaterna och Socialdemokraterna, borde nu ta rygg på sina respektive samarbetspartier.

#P IMM.

Det är oacceptabelt att vi investerar våra pensionspengar i miljöförstöring och kränkningar av mänskliga rättigheter. "Människovärdet går alltid före penningvärdet", svarade Kristdemokraterna i enkäten. För att den visionen ska bli verklighet behöver AP-fonderna nya riktlinjer.

#P IMM.

AP-fonderna måste tillåtas göra avkall på avkastningen för att främja en hållbar utveckling och respekt för mänskliga rättigheter. Fram tills dess kan ett Etikråd ovärdigt namnet ifrågasättas.

#P IMM.

CHRISTIN SANDBERG.

#P IMM.

vice ordförande Latinamerikagrupperna.

#P IMM.

HÅKAN MÅRTENSSON.

#P IMM.

generalsekreterare Kristna Fredsrörelsen.

#P IMM.

Etikrådet är ett samarbete mellan Första, Andra, Tredje och Fjärde AP-fonderna, med syfte att driva en positiv förändring i utländska företag som kopplas till kränkningar av internationella konventioner för miljö och mänskliga rättigheter.

#P IMM.

Dessa AP-fonderna är buffertfonder i det allmänna pensionssystemet och förvaltar det pensionskapital som de som arbetat i Sverige tjänat in.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

