#D IMM.

#T IMM.

Värmemätning motverkar syftet.

#P IMM.

Några av förslagen för att uppfylla EU:s energieffektiviseringsdirektiv kommer att öka energianvändningen. När värmen i en lägenhet debiteras separat minskar fastighetsägarens incitament att spara energi, skriver vd Kurt Eliasson, Sabo.

#P IMM.

De bostadsföretag som prövat individuell mätning och debitering av värme berättar att det inte leder till minskad energianvändning.Kurt Eliasson.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Sverige och övriga EU-länder ska minska sin energianvändning med 20 procent till år 2020. Men allt visar på att detta mål blir svårt att uppnå och därför har EU tagit fram ett energieffektiviseringsdirektiv. Det ska införas i Sverige senast i juni nästa år. Bransch- och intresseorganisationen Sabo och de allmännyttiga kommunala bostadsföretagen ställer sig helt bakom direktivets syfte att minska energianvändningen.

#P IMM.

Men tyvärr oroar vi oss över de förslag som presenteras på hur direktivet ska omsättas i praktiken, då vår erfarenhet visar att de – tvärtemot avsikten – i stället leder till ökad energianvändning.

#P IMM.

I en rapport som presenteras i dag visar vi hur och varför några av förslagen kommer att öka energianvändningen. Men vi vill även lyfta fram vilka åtgärder som verkligen skulle spara energi i våra bostäder.

#P IMM.

Näringsdepartementet föreslår att det i svensk lag införs krav på individuell mätning och debitering av bland annat värme i nya byggnader och vid större renoveringar. Sabo har låtit oberoende jurister göra en EU-rättslig bedömning av direktivet och den visar att ett sådant krav inte behöver ställas generellt. I stället kan hänsyn tas till att åtgärderna är tekniskt möjliga, ekonomiskt rimliga och proportionerliga i förhållande till möjliga energibesparingar.

#P IMM.

För de allmännyttiga kommunala bostadsföretagen är det viktigt att minska energianvändningen eftersom det både sparar pengar och minskar vår påverkan på miljön. Sabo har bland annat startat den landsomfattande Allmännyttans Energisparkampanj som berör nära 500000 lägenheter. Vi har även det ambitiösa Sabos Skåneinitiativ, där 107 företag åtagit sig att spara 20 procent energi till år 2016. Men om kravet på individuell mätning och debitering av värme går igenom kommer vårt framgångsrika energisparande backa tillbaka. Och därmed motverkas hela syftet med direktivet.

#P IMM.

När värmen i en lägenhet debiteras separat minskar fastighetsägarens incitament att spara energi eftersom hyresgästerna då betalar exakt för det de förbrukar. Hyresgästens enda sätt att minska sin värmekostnad blir att skruva ned elementet. Fastighetsägaren kan däremot göra en mängd åtgärder för att minska energianvändningen, till exempel tilläggsisolera och byta fönster. Sådana åtgärder blir inte lönsamma med individuell debitering.

#P IMM.

Verkligheten talar också sitt tydliga språk: De bostadsföretag som prövat individuell mätning och debitering av värme berättar att det inte leder till minskad energianvändning. Tvärtom – den ökar. När till exempel det allmännyttiga kommunala bostadsföretaget Örebrobostäder införde individuell värmedebitering märkte man tydligt att svenska flerbostadshus inte har rätt förutsättningar för ett sådant system. Byggnadskonstruktionerna gör att värmen förflyttar sig mellan lägenheterna. Energianvändningen ökade eftersom man tvingades höja temperaturen generellt i fastigheterna för att tillfredsställa hyresgästernas olika önskemål. Enkäter i berörda hus visade att 85 procent av hyresgästerna ville ha 21 grader, 10 procent ville ha mer än 21 grader och 5 procent under.

#P IMM.

Sabo anser att näringsdepartementet bör ompröva sin tolkning av direktivet så att kommande krav verkligen leder till riktiga energieffektiviseringar. Boverket bör få i uppdrag att utreda och ta fram kriterier för i vilka byggnader det kan vara motiverat med värmemätning.

#P IMM.

Eftersom vi tar EU:s energieffektiviseringsdirektiv på allvar har vi utkristalliserat konstruktiva förslag på hur vi kan spara energi i svensk bostadssektor:.

#P IMM.

•Installera temperaturgivare i varje lägenhet. Det ger fastighetsägaren goda möjligheter att optimera driften och att hålla 20–21 grader i hela byggnaden.

#P IMM.

•Se över dagens skatteregler som missgynnar hyresrätten jämfört med andra upplåtelseformer. Ett rot-avdrag för hyresrätter skulle öka bostadsföretagens möjligheter att genomföra nödvändiga energibesparingar i samband med renoveringar.

#P IMM.

•Använd de EU-pengar som de svenska regionala programmen förfogar över till demonstrationsprojekt för hur energieffektiviseringar kan genomföras i samband med renovering. Samt till åtgärder som är motiverade ur ett samhällsekonomiskt perspektiv, men inte är ekonomiskt försvarbara för ett enskilt företag.

#P IMM.

Detta, tillsammans med ett ordentligt utredningsarbete från Boverkets sida, är rätt väg att gå för att uppfylla EU-direktivets syfte: Att spara energi. Tillsammans kan vi göra verklig skillnad i det svenska bostadsbeståndet.

#P IMM.

KURT ELIASSON.

#P IMM.

vd, Sabo (Sveriges allmännyttiga bostadsföretag).

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

