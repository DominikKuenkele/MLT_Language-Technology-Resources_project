#D IMM.

#T IMM.

Låt hushållen mala sitt avfall.

#P IMM.

AVFALLSKVARNAR Inför ett hyr/köpsystem för att locka stockholmarna att installera avfallskvarnar och ge Stockholm Vatten i uppdrag att öka andelen matavfall som rötas till biogas. Fler kvarnar skulle minska sopmängden och ge biogas till kollektivtrafiken, skriver folkpartisterna Lotta Edholm, Karin Karlsbro och Erik Wassén som också vill satsa på miljözoner för personbilar och en elbilskommission.

#P IMM.

Miljön är framtidens största globala utmaning. Stockholm har goda förutsättningar att både utveckla närmiljön och att tjäna som förebild i det globala klimatarbetet. Staden har utsetts till Europas miljöhuvudstad år 2010. Det är en utmärkelse som förpliktigar.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Vi lägger nu fram ett nytt, radikalt, miljöprogram som ska ligga till grund för partiets miljöpolitik i framtiden.

#P IMM.

Vår utgångspunkt är att det är bra att Stockholm växer, att fler bor, lever och arbetar i staden. Men det måste också ske på miljö- och klimatmässigt hållbara villkor.

#P IMM.

Folkpartiets ideologiska utgångspunkt i miljöpolitiken bygger i grunden på tre ledord: kunskap, marknad och tillväxt.

#P IMM.

Historiskt sett har partiet varit pådrivande i strategiska miljöfrågor, så som inrättandet av nationalparker, skydd av älvar och biologisk mångfald och tidig insikt om behovet av att använda marknadsekonomiska styrmedel för att hushålla med naturresurser och minska utsläpp. Under senare år har detta inte alltid varit tillräckligt tydligt. Det är hög tid att partiet återtar positionen som en ledande kraft i miljöpolitiken. Men detta program tar vi det första steget. Låt oss ge några exempel.

#P IMM.

Varje invånare i Stockholm ger upphov till cirka 100 kilo matavfall per år vilket idag huvudsakligen går till förbränning, helt i onödan. Hushållens avfall skulle istället kunna tas tillvara genom att det omvandlades till biogas, ett drivmedel som dessutom skulle kunna säkra kollektivtrafikens bränslebehov.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Insamling av matavfall från hushållen är för närvarande inte lönsamt. Men med en ökad användning av matavfallskvarnar som enkelt monteras under diskbänken i köket, kan detta problem avhjälpas. I kvarnen mals matrester och organiskt avfall sönder för att sedan kunna transporteras till Stockholm Vattens reningsanläggningar via avloppsrören och därefter omvandlas till biogas.

#P IMM.

Det finns flera fördelar med att ta hand om matavfallet på detta sätt. Volymen sopor som ska transporteras på vägarna minskar.

#P IMM.

Sophämtningen skulle kunna ske mer sällan än idag. Dessutom är det ett bekvämt för hushållen att bli av med sitt matavfall via diskhon jämfört med att packa det i plastpåse, eller kompostera.

#P IMM.

Redan förra året slopade alliansen, på Folkpartiets initiativ, avgiften på 390 kr per år för att ha avfallskvarn. Men vi vill gå vidare.

#P IMM.

Stockholm Vatten bör få i uppdrag att tillsammans med staden öka andelen matavfall som rötas till biogas. I syfte att stimulera fler att skaffa avfallskvarnar föreslår vi ett hyr/köpsystem i trafik- och renhållningsnämndens regi, där hushållen kan få en kvarn installerad och för detta betala en rimlig månadsavgift under ett antal år för att sedan bli ägare till den.

#P IMM.

Innehav av matavfallskvarn bör också vägas in i sophämtningstaxan, så att det finns ekonomiska incitament för hushåll och fastighetsägare. Staden bör ha som mål att driva på introduktionen av kvarnar i Stockholm, så att dessa blir vanliga i flerbostadshus och villor inom en tioårsperiod. Även kommunala och privata hyresvärdar samt bostadsrättsföreningar bör uppmuntras ekonomiskt i syfte att stimulera installation av avfallskvarnar.

#P IMM.

I bland annat USA har matavfallskvarnar använts länge och för många är de ett lika självklart köksredskap som kylskåp och tvättmaskin. Så borde det vara även i Stockholm.

#P IMM.

I vårt nya miljöprogram tas flera frågor upp. En storstad har goda möjligheter till miljövänliga transportlösningar genom kollektivtrafik och cykling. I Stockholm ska det vara enkelt och attraktivt att inte vara beroende av bil. Kollektivtrafiken måste utvecklas radikalt för att möta behovet av transporter och kraven på lägre utsläppsnivåer. En elbilskommission bör få i uppdrag att påskynda arbetet med introduktionen av elbilar i staden.

#P IMM.

Dubbdäck har länge varit ett bekymmer för luften i staden. Det är bra att regeringen nu har öppnat möjligheten för staden att begränsa dubbdäcksanvändningen, men vi vill gå längre än så. Vi vill utveckla ett system med miljözon för personbilar.

#P IMM.

Vi vill också att staden ska vara en motor i utvecklingen av en grön marknad. Stockholms stads verksamheter är stora kunder som varje år köper in varor och tjänster för över tio miljarder kronor. I kraft av sin storlek kan stadens efterfrågan bidra till en ökad tillgång på klimat- och miljösmarta varor och tjänster till konkurrensmässiga priser.

#P IMM.

LOTTA EDHOLM (FP).

#P IMM.

Skolborgarråd och gruppledare.

#P IMM.

KARIN KARLSBRO (FP).

#P IMM.

Ledamot miljö- och hälsoskyddsnämnden.

#P IMM.

ERIK WASSÉN (FP).

#P IMM.

Ordförande Stockholm Vatten AB.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

