#D IMM.

#T IMM.

Fusklappar vecka 44.

#P IMM.

I söndagens ”Agenda” sa Skånepolisens chefsjurist att deras ”analysfil” blev ett rasistiskt register över romer först när och i och med att Dagens Nyheter skrev om det. Vi antar att Skånepolisen därmed gett världen ett svar på det filosofiska spörsmålet ”om ett träd faller i skogen men ingen hör det, gör det då något ljud?”. Svaret är alltså nej. Skönt att få det utrett. Glöm för all del inte att sätta en pinne i statistiken.

#P IMM.

Stormhatt på.

#P IMM.

”Det blåser upp till storm. Kom ungar, så tar vi ut roddbåten på en tur!” Orden är Muminpappans men sammanfattar väl svenska mediers inställning när stormen Simone i måndags drog in. Vindpinade reportrar som hojtande avgav sina rapporter syntes överallt, och lite besvikelse låg i allt luften när Simone missade Göteborg. Nu har stormen bedarrat, adrenalinet lagt sig och vi lossar på repen som höll oss surrade vid våra kontorsstolar.

#P IMM.

Larmar och gör sig till.

#P IMM.

Svenska småbarnsföräldrar har brukar skällas för att vara curlare, att de daltar för mycket med sina ungar – ”cykelhjälm?! Ingen har väl dött av en bula i pannan!”. Men i veckan larmade förståsigpåare om att föräldrarna ägnar sina mobiler så mycket tid att de tappar bort sina barn. Tur att föräldrarna har rutin. Moralister behandlas bäst som en trotsig tvååring: ignorera deras skrik och prata sen vänligt med dem när de lugnat ner sig.

#P IMM.

It-partyrörelsen.

#P IMM.

Den amerikanska teapartyrörelsen har gjort allt de har kunnat för att stoppa president Obamas sjukvårdsreform, Obamacare, men förgäves. Nu införs den. Dock har den stött på ett problem varenda nu levande människa mellan 5 och 90 år hade kunnat räkna ut med armbågen: sajten där man ska skaffa sig den nya försäkringen funkar inte. Vi förutsätter att försäkringen täcker behandling av teknikrelaterade blodstörtningar och andningsuppehåll.

#P IMM.

Vill ha och vill ha.

#P IMM.

Enligt Svensk Damtidning har prinsessan Madeleine registrerat en önskelista på en nätsajt inför sin babyshower. Lite förvånande är att hon kryssat i rutan för ”flicka” och att beräknad månad för nedkomst är februari och inte mars, som sagts tidigare. Oh well, det händer i de bästa familjer. Det mer överraskande är att prinsessan vill ha en leksaksgiraff och en enkel åkpåse. Vi utgick från att åkpåse i hermelin fanns bland arvegodset.

