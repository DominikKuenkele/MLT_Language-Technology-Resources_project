#D IMM.

#T IMM.

Lika för alla måste gälla på bomarknaden.

#P IMM.

Orättvisorna mellan olika grupper i samhället riskerar att sättas på sin spets om inte samma regler gäller för alla på bostadsmarknaden. Vi kräver därför en nationell reglering som innebär att nyanlända maximalt erbjuds bostad av kommunen i två år. Därefter gäller eget ansvar, skriver 24 lokala M-politiker i Stockholmsområdet.

#P IMM.

Bostadssituationen i Stockholmsområdet och Sverige är ansträngd. Med långa bostadsköer och dyra bostadsrätter är steget in på bostadsmarknaden långt för vissa grupper. Snittkötiden för att få ett hyreskontrakt i första hand är idag 8,7 år i Sundbyberg och ännu högre i andra delar av landet. Vid årsskiftet stod 600 000 personer i Stockholms stads bostadskö. Samtidigt sker en stor inflyttning till Stockholmsområdet, från Sverige och från andra delar av världen, vilket väntas öka trycket på bostadsmarknaden.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

I och med bosättningslagens ikraftträdande under 2016 ställdes krav på kommunerna att tillhandahålla bostad till en anvisad del av Sveriges nyanlända. Lagen specificerar inte under hur lång tid kommunen har detta bostadsförsörjningsansvar vilket lett till olika tolkningar kommuner emellan. Kommuner har vigt stora delar av sitt allmännyttiga bostadsbestånd till nyanlända samt i vissa fall köpt dyra bostadsrätter i avsaknad av kommunalt ägda bostäder.

#P IMM.

Många bostadssökande har känt sig orättvist behandlade när nyanlända, utan att ha stått i bostadskö, snabbt får tillträde till bostäder. Skattebetalarna har ifrågasatt rimligheten i att kommuner tvingas köpa bostadsrätter, i brist på annat alternativ, för att uppfylla sina krav enligt bosättningslagen. Lagens nuvarande bestämmelser har ställt grupp mot grupp i ett samhälle där statens och kommuners fokus måste vara enighet och förståelse, inte misstänksamhet och motsättningar.

#P IMM.

Vid bosättningslagens införande meddelande kommuner att lagens krav var ohållbara och otydliga. Trots detta antogs lagen innan dess följdverkningar gavs eftertanke från regeringens sida.

#P IMM.

För att undvika bosättningslagens otydlighet tog då flera kommuner fram egna riktlinjer kring tolkning av lagen. I flera av våra kommuner gäller att kommunens bostadsförsörjningsansvar gäller under samma tid som etableringstiden, det vill säga två år. På detta sätt skapas en helhetssyn kring integrationen i det svenska samhället där utbildning, jobb och bostad hänger ihop och skapar en överskådlig bild av vilka förväntningar som ställs på den nyanlände. Målet med etableringen är att integreras in i samhället, att man lär sig språket, jobbar och skaffar en egen bostad.

#P IMM.

Lagens otydlighet bidrar också till en orättvisa nyanlända emellan. Vissa kommuner erbjuder bostad i två år, medan andra erbjuder förstahandskontrakt. Till vilken kommun du som nyanländ blir anvisad spelar således stor roll, vilket knappast är lagstiftningens syfte.

#P IMM.

SvD:s NYHETSBREV VALET 2018 – veckans viktigaste fördjupningar och granskningar.

#P IMM.

Vi föreslår därför en nationell lagstiftning om ett tvåårigt bostadsförsörjningsansvar, genom så kallad etableringsbostad. Vi vill ha ett rättssäkert och rättvist system där samma regler gäller oavsett var du som nyanländ blir anvisad, samtidigt som ingen grupp människor får långtgående fördelar på bostadsmarknaden framför en annan. Vi får till stånd en harmoniserad lagstiftning mellan bestämmelserna i etableringslagen och bosättningslagen och ger goda förutsättningar för en bra integration in i det svenska samhället.

#P IMM.

I grunden är det individens ansvar att själv hitta en bostad, men steget är ibland stort för nyanlända som ofta saknar kontaktnät och finansiella medel att snabbt ta sig in på bostadsmarknaden. Samhället ska därför ta ett särskilt ansvar för att skapa ett tryggt mottagande genom hjälp med utbildning i bostads- och jobbsökande, allt för att skyndsamt skapa förutsättningarna att kunna bidra till samhället. Detta förutsatt att individen tar sitt eget ansvar och deltar i de insatser som erbjuds under etableringstiden, samt tar emot den hjälp i bostadssökande som erbjuds.

#P IMM.

Om vi på riktigt vill skapa goda förutsättningar för nyanlända att integreras i samhället måste vi ta ett helhetsgrepp kring etableringstiden. Jobb, utbildning och bostad är sammanlänkade och har lika stor påverkan på en persons första tid i Sverige. Genom införandet av tvåårig etableringsbostad kan vi ställa tydligare krav, men också förvänta oss större utdelning av våra insatser under etableringstiden.

#P IMM.

Josefin Malmqvist (M)ordförande, social- och arbetsmarknadsnämnden, SundbybergYngve RK Jönsson (M)2:e vice ordförande, socialnämnden, BotkyrkaCarina Erlandsson (M)ordförande, socialnämnden, DanderydKjell Öhrström (M)ordförande, socialnämnden, EkeröAlexandra Anstrell (M)2:e vice ordförande i socialnämnden, HaningeCecilia Löfgreen (M)oppositionsråd, JärfällaAnna-Britta Bergman (M)vice ordförande i omsorgs- och socialnämnden, LidingöAnna Kjellin Flory (M)vice ordförande, arbets- och företagsnämnden, NackaAnn Lewerentz (M)2:e vice ordförande i socialnämnden, NorrtäljePeter Ohlsson (M)ordförande, vård- och omsorgsnämnden, NykvarnAgneta Tjärnhammar (M)gruppledare socialnämnden, NynäshamnElisabeth Bovin-Exner (M)ordförande i socialnämnden, SalemMattias Askerson (M)ordförande, utbildnings- och arbetsmarknadsnämnden, SigtunaLars Rådén (M)ordförande, kompetensnämnden, SolnaAndrea Ström (M)vice ordförande, socialnämnden, StockholmAnne-Marie Larsson (M)2:e vice ordförande, socialnämnden, SödertäljeDick Bengtson (M)ordförande socialnämnden, TyresöThomas Nilsonne (M)ordförande socialnämnden, Täby Anders Åkerlind (M)2:e vice ordförande, socialnämnden, Upplands-BroOskar Weinmar (M)oppositionsråd, Upplands VäsbyAnna Frisell (M)1:e vice ordförande, socialnämnden, VallentunaAnnicka Hörnsten Blommé (M)ordförande, socialnämnden, VaxholmPeter Frej (M)ordförande i socialnämnden, VärmdöChristina Funhammar (M)ordförande socialnämnden, Österåker.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

