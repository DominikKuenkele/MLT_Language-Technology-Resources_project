#D IMM.

#T IMM.

Akut läge i Irak kräver handlingskraft.

#P IMM.

Världens demokratier bör ansluta sig till USA:s beslut och erbjuda den kurdiska armén humanitärt och militärt stöd, skriver Soran Ismail, Dilsa Demirbag-Sten, Özz Nûjen och Sakine Madon.

#P IMM.

Tiden rinner ut och kräver liv varje dag.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

I detta nu bevittnar världen försök till folkmord på kristna och på yazidikurder i Irak. Minnet av Halabja då den tidigare diktatorn Saddam Husseins armé, med hjälp av nerv- och senapsgas mördade tusentals kurder, är färskt. Denna gång är det Islamiska staten (IS) som mördar och förföljer människor i Irak.

#P IMM.

Omvärlden kommer i framtiden omöjligen kunna säga att vi inget visste, för att det inte fanns tillräckligt med information eller bevis. Det brukar sägas att det första som dör i krig är sanningen. Till skillnad från många andra krig sker slakten på kristna och yazidier inför öppen ridå. Mördarna är stolta över sina övergrepp och hyser inga intentioner att försköna eller omskriva historien. Med hjälp av modern teknik och effektivt uppdaterade sociala medier har IS framgångsrikt bedrivit ett propagandakrig som satt skräck i hela regionen.

#P IMM.

Fruktan är ett mäktigt vapen som och ger ett effektivt psykologiskt övertag. Bilder och videoklipp på slakten av kurder och kristna för tankarna till medeltida offerriter. Dessa bilder på massmord sprids på nätet som en varning till regionens icke-muslimer.

#P IMM.

IS:s mål är att bygga det islamistiska kalifatet på en grund av människokroppar och de arbetar som sagt målmedvetet med att skaffa publik till sina fruktansvärda övergrepp och mord. Vittnen berättar om hur människor begravs levande, styckas, våldtas och förslavas. Terrororganisationen, som till stor del består av jihadister från länder som Irak, Afghanistan och Libyen, har redan tvingat hundratusentals på flykt.

#P IMM.

Massflykten av desperata människor som flyr till Iraks grannländer eskalerar, och den del av civilbefolkningen som inte har lyckats fly riskerar att tillfångatas eller mördas av drogade män som inte skyr några medel för att sprida skräck i Allahs namn.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Landets kristna flyr för sina liv men har få platser att ta vägen. Tiotusentals yazidier, som kallas djävulsdyrkare av islamister, har de senaste dagarna jagats upp i bergen. Där står de inför valet att törsta ihjäl på bergen, eller att gå ner och bli slaktade av islamisterna. Den här tiden på året når temperaturerna i de kurdiska bergen upp till 40 grader i skuggan och möjligheterna till skydd från hettan är obefintliga. Civilbefolkningen behöver och vädjar till omvärlden om stöd.

#P IMM.

**Det verkar råda enighet **bland Iraks grannländer: IS behöver stoppas. Fördömande ord har uttryckts av ländernas respektive ledare, men vi ser ingen handling. Tiden rinner ut och kräver liv varje dag. Geopolitiska spel går före människoliv och regionens kristna som lever utanför Irak fruktar lokala pogromer som inspireras av IS segrar. Därför är det amerikanska beslutet om humanitär och militär hjälp mycket välkommet. Även Frankrike och Storbritannien har beslutat att hjälpa kurdisk militär, och fler länder kommer förhoppningsvis ställa upp på olika sätt.

#P IMM.

Den kurdiska armén, peshmerga, har tillsammans med irakiska styrkor och utländska vänner, en krävande uppgift framför sig. Den irakiska armén har flytt Bagdad, och även andra arabiskdominerade städer och övergivna vapenförråd ligger nu i händerna på IS. IS allt växande armé har genom plundringen av de övergivna irakiska vapenförråden och fordon fått tillgång till den bästa militära utrustningen och de mest effektiva vapnen i sina händer. Läget är illa.

#P IMM.

Vi befinner oss långt från krigets Irak men har alla möjligheter att visa vår solidaritet och vårt stöd för de hotade folkgrupperna. Händelserna i Irak berör och upprör naturligtvis många människor i Sverige som har vänner och släkt kvar i landet. I denna svåra stund är det tid att vara medmänniskor och stötta alla krafter som vill förhindra IS fortsatta landvinningar, och verka för ett demokratiskt Irak där religiösa och etniska grupper en gång för alla kan känna trygghet.

#P IMM.

**Assyrier, yazidier och **andra grupper på flykt, har sökt sig till de kurdiska områdena och får i den mån det är möjligt skydd och hjälp. Därför vore ett fortsatt stöd för de kurdiska styrkorna, som står upp för folket när den irakiska armén inte förmår, stabiliserande för hela regionen. I nuläget behövs det akuta lösningar för att lindra mänskligt lidande och humanitär katastrof, men det är viktigt att man lyfter en kurdisk statsbildning som en långsiktig lösning i fortsatta politiska samtal och förhandlingar. Grundprincipen måste vara att de folk som vill själva ska få besluta över sin självständighet.

#P IMM.

Statsminister Fredrik Reinfeldt, tillsammans med utrikesminister Carl Bildt, vädjar till FN:s säkerhetsråd att enas. I den bästa av världar hade FN agerat kraftfullt för länge sedan. Nu är vi dessvärre inte där.

#P IMM.

**President Barack Obamas **meddelande om att USA kommer att stödja de kurdiska och irakiska styrkor som bekämpar IS är ett besked som inte kommer en dag för tidigt. Vi kan alla som medmänniskor bistå med hjälp. Världens demokratier bör gå samman, ansluta sig till USA:s beslut och erbjuda den kurdiska armén humanitärt och militärt stöd.

#P IMM.

För som Obama säger: "När tusentals oskyldiga människor riskerar att utplånas på ett fruktansvärt sätt kan vi inte blunda för det".

#P IMM.

SORAN ISMAIL.

#P IMM.

komiker, kolumnist.

#P IMM.

DILSA DEMIRBAG-STEN.

#P IMM.

författare och journalist.

#P IMM.

**ÖZZ NÛJEN **.

#P IMM.

skådespelare, standupkomiker.

#P IMM.

SAKINE MADON.

#P IMM.

politisk redaktör, tidningen Norran.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

