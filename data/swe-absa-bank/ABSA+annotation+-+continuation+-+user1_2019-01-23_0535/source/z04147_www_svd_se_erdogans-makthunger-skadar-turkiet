#D IMM.

#T IMM.

Erdogans makthunger skadar Turkiet.

#P IMM.

I ett cyniskt spel om mer makt agerar Turkiets starke man Recep Tayyip Erdogan inte längre för landets bästa. Omvärlden bör agera för att stödja företrädarna för centervänsterpartiet HDP, skriver Valter Mutt (MP).

#P IMM.

"Vi kan inte vänta längre med att finna en politisk lösning, de gråtande mödrarna på båda sidor som förlorat sina söner tillåter inte det", slog Turkiets starke man Recep Tayyip Erdogan fast i ett uppmärksammat anförande i landets parlament för sex år sedan. Trevande fredssamtal inleddes mellan regeringen i Ankara och kurdiska arbetarpartiet (PKK), och 2013 ingicks vapenvila. Erdogan började också göra upp med militärens stora inflytande i turkisk politik, den så kallade djupa staten trängdes tillbaka.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Men sedan händer något med Erdogan. Han börjar efter 10 år som framgångsrik premiärminister alltmer se sig som oumbärlig och efter segern i fjolårets presidentval strävar han efter att radikalt utöka statschefens befogenheter. Dessa långtgående maktambitioner kan, emellertid bara förverkligas om en kvalificerad majoritet i parlamentet går med på att ändra konstitutionen. Och något sådant är inte i sikte, tvärtom backade Erdogans parti, AKP, i parlamentsvalet i juni. Valets stora överraskning blev Demokratiska Folkpartiet (HDP), ett centervänsterparti som fick drygt 13 procent. Ett hoppingivande valresultat som visade att ett parti som står upp för kurdernas rättigheter även kan få betydande stöd bland icke-kurder, i synnerhet om det utöver kurdspecifika frågor också har en bredare agenda. HDP driver jämställdhetsfrågor och har en kvinnlig och en manlig ordförande, och partiet har även börjat fokusera på miljöfrågor.

#P IMM.

Turkiet är ett motsägelsefullt land, där tradition och modernitet förenas till något som i sin instabilitet närmast påminner om underkylt regn. En ung och alltmer välutbildad befolkning sitter fast i gamla patriarkala strukturer där nära nog sultanliknande gestalter som Erdogan nu spelar på övertid. En miljöstrid, kampen för att rädda en park i Istanbul från kommersiella krafter, utlöste i förrfjol en enorm folklig mobilisering och visade världen, och den inhemska makteliten, ett turkiskt samhälle som ingen sett förut.

#P IMM.

Erdogans AKP har förlorat sin parlamentariska majoritet och om inte någon form av koalitionsregering kan bildas senast den 23 augusti så utlyses nyval. I detta läge spelar den maktfullkomlige presidenten nu ut ett kort gammalt som historien själv: mobilisering mot en yttre fiende. Denna "yttre" fiende, kurderna, finns emellertid inne i landet och utgör en femtedel av Turkiets befolkning. Genom att växla spår i kurdfrågan från fredssamtal till konfrontation hoppas Erdogan vinna tillbaka röster från högernationalistiska MHP, som erhöll hela 16 procent i junivalet.

#P IMM.

Presidenten förefaller beredd att stärka sin ställning på landets bekostnad, för givetvis blir det Turkiet som land som blir den stora förloraren i Erdogans cyniska maktspel. Istället för fortsatt fredsprocess hotar nu en snabbt eskalerande våldsspiral.

#P IMM.

Avgörande för den fortsatta utvecklingen blir om prokurdiska HDP får fortsätta verka eller om partiet förbjuds. Det är illavarslande att riksåklagarämbetet inlett förundersökningar mot HDP:s båda ordförande. Selahattin Demirtas, partiets manlige ordförande, anklagas för störande av allmän ordning och uppvigling till våld, vilket kan ge 24 års fängelse. Figen Yüksekdag, hans kvinnliga kollega, anklagas för att bedriva propaganda för "terrorgruppen" YPG, alltså de kurdiska självförsvarsstyrkor i Syrien som tillsammans med det amerikanska flygvapnet bekämpar IS.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Dessa båda modiga politiker måste nu få omvärldens fulla stöd och bjudas in för samtal till såväl Bryssel som Stockholm.

#P IMM.

Valter Mutt.

#P IMM.

riksdagsledamot och utrikespolitisk talesperson (MP).

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

