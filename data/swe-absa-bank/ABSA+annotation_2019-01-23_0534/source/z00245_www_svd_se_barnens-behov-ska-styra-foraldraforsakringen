#D IMM.

#T IMM.

Barnens behov ska styra föräldraförsäkringen.

#P IMM.

Politiska ambitioner att styra familjen lurar ständigt runt hörnet. Nu senast på Brännpunkt 14/8 från fyra företrädare för Centerpartiet som i nyvunnet vurmande för den Myrdalska andan föreslår en ny uppfostrande och tvingande insats mot alla landets småbarnsföräldrar.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Livet är fullt av svåra val och jobbiga prioriteringar. Mellan yrkesliv och familjeliv och mellan vad det många gånger kokar ner till – tid eller pengar? Vi Kristdemokrater utgår från att människor i allmänhet är bättre på att välja inriktning i sina liv än vad vi politiker är på att välja inriktning åt dem. Visst kan vi ha synpunkter och teorier om vad som i stora drag är bra för människor, ibland är de dessutom väldigt välgrundade. Men det ger oss inte befogenhet att styra över enskilda människors livsval.

#P IMM.

Många val är konsekvenser av rådande normer, könsroller och de förväntningar som detta bygger upp. Dem ska vi gärna granska, ifrågasätta och när det behövs försöka ändra på.

#P IMM.

Det finns dessutom mycket goda skäl att tycka att mammor och pappor ska vara delaktiga i sina barns uppfostran, till och med för att papporna ska vara i hög grad delaktiga redan tidigt i barnets liv. De flesta skälen handlar dock inte om barnen och barnens behov utan om samhällsövergripande aspekter. Priset för en fortsatt och utökad tvångsdelning av föräldraförsäkringen kommer att få betalas av barnen.

#P IMM.

Var femte pappa och 3 procent av mammorna tar inte ut en enda dag ur försäkringen. Förvisso bra för statskassan men knappast för de barn som tidigt måste lämna hemmets lugna vrå. För alla vi som lämnat vår nyss fyllda ettåring i en stor grupp med mer eller mindre jämnåriga vet att det inte beror på att barnet längtar efter en ny gemenskap. Det är för att våra omständigheter inte ger oss något val.

#P IMM.

Hur många åtta-månaders barn ska efter en tvångsdelning passas in i grupperna på våra förskolor? Hur många fler vårdnadstvister kommer vi få där föräldrarna svartmålar varandra i försök att ensam få hela vårdnaden och därmed rätten till alla föräldradagar? Hur mycket högre blir kvinnolönerna av att mammorna sannolikt fortsätter glesa ut sina dagar och sänker sin inkomst ännu mer? Hur mycket bättre blir relationen till barnen för de pappor som får ytterligare några somrar på sig att snickra på sommarstugan?.

#P IMM.

Jämställdhet kommer inte av sig själv men den går inte heller att tvinga fram. I synnerhet kan vi inte lösa problem som skapats av snedrekrytering i utbildningen och en dåligt fungerande arbetsmarknad genom att sätta strypsnara på familjepolitiken.

#P IMM.

Föräldraförsäkringen behöver färre regleringar, inte fler. Familjerna behöver mer frihet, inte mindre. Politikers klubbor ska hållas borta från köksborden, vi har ändå inte rösträtt på familjerådet.

#P IMM.

EMMA HENRIKSSON (KD).

#P IMM.

riksdagsledamot och familjepolitisk talesperson för Kristdemokraterna.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

