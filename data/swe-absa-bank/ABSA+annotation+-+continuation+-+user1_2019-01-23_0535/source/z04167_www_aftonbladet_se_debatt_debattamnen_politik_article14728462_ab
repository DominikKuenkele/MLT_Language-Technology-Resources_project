#D IMM.

#T IMM.

KD: Vi vill ställa etiska krav vid upphandling.

#P IMM.

Efter att Uppdrag granskning hävdat att Teliasonera samarbetar med säkerhetstjänster i några av världens hårdaste diktaturer har en diskussion inletts om vilka krav politiker ska ställa på företag som man upphandlar varor och tjänster av. Jag välkomnar denna diskussion, samtidigt som det är beklämmande att det ska krävas att företag aktivt samarbetar med diktaturer för att debatten om etiska och sociala krav vid offentliga upphandlingar ska upp på dagordningen.

#P IMM.

Jag har länge förespråkat att Stockholms stad, som största upphandlare bland Sveriges kommuner, borde gå i bräschen och vara en förebild och ställa tydliga etiska och sociala krav vid upphandlingar. Tyvärr har jag mött politiskt motstånd i denna fråga. Men i februari fick jag stöd i Socialnämnden för mitt förslag att Stockholms stad ska ställa tydliga sociala och etiska krav vid upphandlingar. Detta efter stöd från oppositionen. Om Stockholms stad börjar ställa etiska och sociala krav kommer det att innebära ett betydande bidrag för ett bättre samhälle, då staden varje år köper varor och tjänster för omkring elva miljarder kronor. En stor del av detta är entreprenader, men en betydande del är konsulttjänster och varor.

#P IMM.

Vilka sociala mål som ska främjas måste vara föremål för en bred politisk debatt. Det kan handla om faktorer som att företagen ska främja etisk handel, integration av personer med funktionsnedsättning, god arbetsmiljö, goda arbetsvillkor och att utforma varor, produkter och tjänster så att de ger tillgänglighet för alla.

#P IMM.

Ibland upplever politiker frågan om att ställa ökade etiska och sociala krav på de företag vi gör affärer med som kontroversiell. Den borde inte vara det. Målet att skattebetalarnas pengar ska användas effektivt står inte i konflikt med etiska och sociala mål. Allt fler företag inser dessutom att det ligger i tiden att ta ansvar. Seriösa företag inser att Corporate Social Responsibility (CSR, att ta samhällsansvar) är ekonomiskt lönsamt, inte minst eftersom det ger goodwill och stärker varumärket.

#P IMM.

Frågan om vilka krav och regler som ska gälla vid offentliga upphandlingar berör naturligtvis inte enbart kommunerna, utan även landstingen och, inte minst, staten. Såväl i Sverige som på EU-nivå förs sedan många år diskussioner om förutsättningarna att ta hänsyn till sociala mål i samband med offentlig upphandling. Sveriges Kommuner och Landsting (SKL) förespråkar att den svenska lagstiftningen utvidgas, till exempel så att det blir tillåtet att reservera kontrakt för verksamheter som sysselsätter personer med funktionsnedsättning, en fråga den pågående upphandlingsutredningen granskar.

#P IMM.

En del politiker menar att EU:s lagstiftning gör det svårt för kommuner eller andra offentliga upphandlare att ställa tydliga sociala krav. Faktum är att flera EU-medlemmar, däribland Danmark och Finland, har en mer långtgående lagstiftning än den svenska vad gäller etiska och sociala hänsyn vid offentlig upphandling. Sverige har förhållit sig passivt och tolkar EU:s regler strikt, något som bland annat konstaterats i en SIEPS-rapport (2010:3) av Niklas Bruun, professor i juridik vid Helsingfors universitet, och Kerstin Ahlberg, juridiska fakulteten vid Stockholms universitet. Just nu sker dessutom en genomgång av EU:s direktiv om offentlig upphandling. Det nya förslaget ger ytterligare möjligheter att beakta sociala hänsyn.

#P IMM.

Förhoppningsvis kan diskussionen om hur Teliasonera agerat föra en god sak med sig, nämligen att vi får en bred och seriös debatt om hur kommuner, stat och landsting ska agera vid upphandlingar och vilka krav vi ska ställa på företag vi samarbetar med.

#P IMM.

Kristdemokraterna i Stockholms stadshus anser att Stockholms stad borde vara en förebild genom att vid upphandlingar ta hänsyn till ett antal fastställda sociala krav. Vilka specifika sociala krav som ska ställas måste vara föremål för en bred politisk debatt. Om Stockholm visar vägen kommer förhoppningsvis fler kommuner att följa efter.

#P IMM.

Ewa Samuelsson (KD).

#P IMM.

Biträdande socialborgarråd, gruppledare för Kristdemokraterna i Stockholms stadshus.

