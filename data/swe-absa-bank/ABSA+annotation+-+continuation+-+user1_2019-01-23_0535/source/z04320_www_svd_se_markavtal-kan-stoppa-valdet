#D IMM.

#T IMM.

Markavtal kan stoppa våldet.

#P IMM.

Konflikten i Mellanöstern går att lösa om den omvandlas till vad den egentligen är – en konflikt om en ekonomisk tillgång. Tidigare har båda parter köpt och sålt avsevärda bitar av sitt "heliga" land, skriver Bo Rothstein, professor i statsvetenskap.

#P IMM.

Ekonomisk ersättning plus en uppriktig ursäkt för vad som hände kan fungera.Bo Rothstein.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

**Eskaleringen av det militära **våldet i Gaza har återigen satt fart på debatten om Mellanöstern-konflikten. Frågan är, milt sagt, polariserad där anhängare av de stridande parterna genomgående demoniserar motståndarsidan och närmast obrottsligt sluter upp bakom den part man stöder. Det första som måste slå fast är att dessa strategier är i grunden kontraproduktiva när det gäller att finna en lösning på denna märkligt seglivade konflikt. Skälet till detta är uppenbart. Om det skall gå att finna en varaktig fredlig lösning måste båda parter gå med på för dem mycket omfattande och delvis smärtsamma kompromisser. Ju mer de känner att de har ett obrottsligt stöd i det internationella samfundet, desto svårare kommer det att vara för dem att någonsin göra de eftergifter som måste till för att en hållbar fredlig lösning skall kunna uppnås. Varje eftergift kommer av att betraktas som ett förräderi, varje kompromiss som en utförsäljning av den egna partens grundläggande intressen. Den helhjärtade uppslutningens strategi som så många ägnar sig åt både i Sverige och i andra länder gynnar således inte möjligheten till fred.

#P IMM.

**Det andra misstaget **i denna diskussion är att man undviker att diskutera konfliktens grundfråga som är att två folkgrupper anser sig ha av gudomliga makter given rätt till ett och samma territorium. Palestinierna anser att principen om deras rätt att återvända till de områden varifrån de fördrevs eller flydde 1948 är helig. Likaså anser de israeliska bosättarna att deras rätt till mark på Västbanken är att dessa landområden av gudomliga makter har utlovats till det judiska folket. Vi vet också att dessa två frågor, det vill säga palestiniernas krav på rätten att återvända och den israeliska bosättningspolitiken, har varit de allra största hindren i försöken att nå ett fredsavtal.

#P IMM.

Som dokumenterats av flera historiker var fördrivningen av de cirka 450 000 palestinierna 1948 i många stycken avskyvärd. Man skall emellertid komma ihåg att vid denna tid var dylika folkfördrivningar efter krigsnederlag närmast legio i Europa. Omkring 12 miljoner tyskar drevs bort från sina hem i Östeuropa efter 1945, närmare 1,5 miljoner polacker tvangs lämna vad som blev Sovjetunionen, en halv miljon ukrainare kördes ut ur Polen, cirka 350 000 italienare från vad som blev Jugoslavien och omkring 450 000 finländare tvangs lämna Karelen vid samma tid. Ingen av dessa omfattande flyktingkatastrofer är i dag grund till starka motsättningar, än mindre krig. Vad som skiljer ut Israel–Palestina-konflikten är därför just principen om "heligt land". En sådan konflikt blir nämligen absolut eftersom den förhindrar varje kompromiss eftersom man inte kan kompromissa om något som man anser har ett gudomligt värde.

#P IMM.

Granskar man denna princip skall man emellertid finna att den vilar på den lösaste av sandhögar. Skälet är enkelt, nämligen att båda parter visat sig vara villiga att köpa och sälja avsevärda bitar av detta sitt "heliga" land. Före 1948 sålde många palestinier landområden till judiska bosättare och till denna dag köps och säljs land i såväl Israel som på Västbanken och i Gaza. Det faller på sin egen orimlighet att något man är beredd att köpa och sälja och schackra om priset på kan ha gudomlig status. Det är således en renodlad fiktion, en ohållbar princip, som ligger till grund för varför just denna flyktingkatastrof visat sig omöjlig att lösa. De landområden som palestinierna förlorat är en vara, inte något av gudomliga makter givet. Likaså är de israeliska bosättningarna på Västbanken byggda på denna grundfalska princip.

#P IMM.

**Fördelen med att på detta sätt **avsakralisera konflikten är att det man strider om förvandlas från något "heligt" till vad det egentligen är, nämligen en konflikt om något så prosaiskt som en vara. Från detta perspektiv har de palestinska flyktingarna (och deras efterlevande) rätt till ekonomisk kompensation för den mark och andra tillgångar de förlorade 1947 och för de inkomster de sedan dess skulle haft av denna. Marken har i dag ett marknadspris och rimligen skulle en sådan ersättning med tanke på dagens markpriser i Israel ligga på en betydande nivå. En sådan strategi har nyligen föreslagits av EU:s ambassadör i Israel, där han förklarat att EU skulle vara villigt att bidra till en fond för att finansiera kompensation till de palestinska flyktingarna givet att de som får sådan avskriver sig rätten att återvända.

#P IMM.

Ett israeliskt motargument som ofta lagts fram är att i så fall skulle de judar som tvingats lämna många arabiska länder också ges kompensation. Må så vara, men att länder som Jemen inte vill gå med på detta är inget skäl för staten Israel att inte göra så. Ett ont kan inte gottgöras för att det onda dubbleras, ens felaktiga handling blir inte godtagbar för att någon annan också felat.

#P IMM.

Dagens israeliska regeringen skulle säkert ställa sig avvisande men så har det inte alltid varit. Vid de misslyckade fredsförhandlingarna i Camp David år 2000 erbjöd sig den dåvarande israeliska regeringen att bidra till en sådan form av kompensation. Skulle palestinierna kunna gå med på detta? Det beror naturligtvis på hur stora ersättningarna skulle bli. Intressant nog finns det en empirisk studie avseende just denna konflikt (av statsvetarna Scott Atran och Robert Axelrod) som visar att ekonomisk ersättning plus en uppriktig ursäkt för vad som hände kan fungera. De som framhärdar i flyktingarnas rätt att återvända måste betänka att inlemmandet av 4–5 miljoner palestinier i centrala Israel med all sannolikhet är ett recept för ett storskaligt inbördeskrig. Sammantaget, till skillnad från många andra storskaliga flyktingkatastrofer under perioden efter andra världskriget, har den palestinska inte gått att lösa. Vad som utmärker denna konflikt är dess absoluta karaktär som grundar sig på principen om "heligt land". Det är först när denna princip skjutits i sank som konflikten kan omvandlas till vad den egentligen är, nämligen en konflikt om en ekonomisk tillgång. Sådana konflikter, visar historien, går att lösa.

#P IMM.

BO ROTHSTEIN.

#P IMM.

professor i statsvetenskap vid Göteborgs universitet.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

