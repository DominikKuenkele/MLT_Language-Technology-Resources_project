#D IMM.

#T IMM.

Orättvisorna är tydligare än någonsin.

#P IMM.

I går målade finansminister Anders Borg upp en ljus bild av den moderatstyrda regeringens politik när han presenterade vårbudgeten.

#P IMM.

Knappt en tanke ägnades åt de djupa orättvisor som regeringen nu skapar genom kraftigt sänkta skatter för förmögna och välbärgade, samtidigt som människor i vanliga inkomstlägen betalar med försämringar.

#P IMM.

Det är tydligt att regeringen inte förstår människors ilska och besvikelse. Men var det inte de över en miljon människor som stod utanför som moderaterna talade sig varma för i valrörelsen – och hur stämmer detta med en politik som nu skänker miljard efter miljard till de som redan finns inne i stugvärmen och har de allra högsta inkomsterna?.

#P IMM.

Det verkar som att regeringen snabbt glömt bort vardagsproblemen. Ta våra ungdomar. Enligt statistik som presenterades så sent som förra veckan stiger ungdomsarbetslösheten fortfarande. Många barn och ungdomar växer upp i familjer där någon av föräldrarna är arbetslös eller sjukskriven – och de har inte märkt av något annat än försämringar.

#P IMM.

Bland vårbudgetens alla siffror och tabeller gläds i stället regeringen över de offentliga finansernas stora överskott. Vi hör också finansministern ge oss socialdemokrater ett erkännande för detta. Men en god ekonomi ger möjligheter att ta tag i de stora problem vi ser i dag. Tyvärr leder budgeten i stället åt fel håll.

#P IMM.

När det gäller jobben står det nu efter valet alldeles klart att den jobbgaranti som utlovades för ungdomar inte var något annat än en garanti om lägre ersättning. För inte nog med att alla arbetslösa fick sin a-kassa sänkt vid årsskiftet - nu ska den försämras ytterligare en gång för alla arbetslösa ungdomar. Unga ska få lägre a-kassa än andra, bara för att de inte har hunnit fylla 25 år.

#P IMM.

Därtill väljer regeringen att skära ner ytterligare på den kvalificerade arbetsmarknadsutbildningen - ett av de viktigaste instrument vi socialdemokrater vill satsa på för att rusta arbetslösa att kunna byta yrke eller ta de nya lediga jobb som nu erbjuds.

#P IMM.

Dessutom visar det sig nu vad som avsågs med löftet om en jobb- och utvecklingsgaranti. Trots allt prat om utvecklande individuella insatser avsätter inte den borgerliga regeringen mer pengar än en dryg tusenlapp per långtidsarbetslös – och det räcker knappast ens till det första samtalet med jobbcoachen.

#P IMM.

När det gäller klyftorna är den borgerliga regeringen mycket aktiv med nya förslag - men dessvärre inte för att minska dem. Fastighetsskatten ska förändras i en ”blå skatteväxling” där landets alla vanliga radhusägare inte får något annat än höjd skatt när radhuset säljs. Samtidigt kan redan rika villaägare kamma hem tiotusentals kronor i stora skattesänkningar.

#P IMM.

Därutöver ska förmögenhetsskatten avskaffas. Jag behöver knappast påpeka att det är en reform som bara gynnar de bäst ställda - det erkänner till och med regeringen. Men det är en åtgärd som dessutom i störst utsträckning gynnar män. Riksdagens utredningstjänst visar att endast 37 procent av de som gynnas består av kvinnor.

#P IMM.

Dessutom öppnar den borgerliga regeringen för att gå vidare och ta bort värnskatten i höstens budget. Nu efter valet är den moderatstyrda regeringens färdriktning tydlig - inom loppet av några år ska viktiga delar av det som omfördelar i skattesystemet bort.

#P IMM.

När det gäller miljöhoten har regeringen i praktiken inte gjort någonting mer än att ägna sig åt kreativ bokföring. Av de utlovade miljardsatsningarna blev det just ingenting. I stället ska såväl satsningarna på miljöbilspremier som bättre havsmiljö betalas av mindre pengar till biologisk mångfald. Det är inget annat än en rundgång mellan statsbudgetens olika konton.

#P IMM.

Den moderatstyrda regeringen hade chansen att satsa på jobben, minska klyftorna och minska våra stora miljöproblem - men de tog den inte. Desto tydligare blir de nya stora orättvisorna de i stället valt att satsa på.

#P IMM.

Dagens debattör.

#P IMM.

Människors vardagsproblem är bortglömda. Miljarder efter miljarder satsas på de som redan har det gott ställt och sitter tryggt i stugvärmen. Den moderatledda regeringen och finansminister Anders Borg hade chansen att satsa på jobben och på en politik som minskar klyftorna. Men så långt sträckte sig inte solidariteten i det nya arbetarpartiet. I vårbudgeten blir orättvisorna tydligare än någonsin, skriver s-ledaren Mona Sahlin.

#P IMM.

Mona Sahlin.

