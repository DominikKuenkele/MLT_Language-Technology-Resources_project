#D IMM.

#T IMM.

Vi måste kämpa mot polariseringen.

#P IMM.

Att fokusera på extremismen i samhället riskerar att få oss att missa helhetssynen på samhället, där polariseringen mellan grupper är ett större hot. Vi måste i första hand stoppa uppdelningen i samhället mellan vi och dom, skriver Abdulkader Habib, rektor för Kista folkhögskola.

#P IMM.

Vi står för en svensk dröm som inte får låta sig hämmas av dem som vill stänga in eller stänga ute.Abdulkader Habib.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Sverige har liksom många andra länder de senaste åren drabbats av extremistiska provokationer, som våld mot etniska minoriteter och en självmordssprängning. Länge har integration varit begreppet som förklarat lösningen, och nu heter lösningen allt oftare antiextremism. Men båda begreppen antiextremism och integration har problem. Båda begreppen leder till en verklighetsuppfattning om att det finns just ett "vi", som är innanför eller är hotade och som står i motsats till "de andra", som står utanför eller hotar.

#P IMM.

Vi måste skifta fokus, till den betydligt mer omfattande polariseringen av samhället. En polarisering som är grogrund för en rad negativa symptom, från rädsla och intolerans till våldsbejakande extremism, både i glesbygd och i förort. Att fortsätta fokusera på extremismen är som att ösa vatten ur en läckande båt, självklart måste man ösa, men det är lönlöst i längden om man inte lagar hålet. Vi måste akta oss för att ersätta ett helhetsperspektiv på vårt lands demokratiska utveckling med riktade insatser mot enskilda antidemokratiska grupper eller individer.

#P IMM.

När nu allt större insatser sätts in mot dessa enskilda så är det viktigt att komma ihåg att de våldsbejakande extremisterna trots allt är perifera. Vi måste behandla dem som de problem på marginalen de är. Självklart måste vi ta avstånd från alla former av religiös och rasistisk fanatism, men om vi inte stoppar uppdelningen av samhället i vi och dom så har vi inte löst någonting.

#P IMM.

Sverige är fortfarande ett av världens allra mest öppna och toleranta länder, med ett stort och stabilt civilt samhälle. Att få en stor uppslutning kring en positiv anda av framtidstro, demokrati och modern utveckling är fortfarande enkelt och självklart. Vi står för en svensk dröm som inte får låta sig hämmas av dem som vill stänga in eller stänga ute, och vi behöver sätta oss ner för att fokusera på detta.

#P IMM.

Ett exempel på initiativ vi tror kan ta den här debatten framåt är One Sweden. En ny tankesmedja och nätverk för organisationer, som bland andra Kista folkhögskola tagit initiativ till, och som har ett första möte nu i helgen.

#P IMM.

Men initiativ som detta förminskas ofta till att kallas integrationsprojekt. Media vill i samband med detta gärna skriva om avhoppade religiösa extremister och många inom både politiken och det civila samhället vill spontant gärna delegera frågan till särskilda integrationssatsningar. Men One Sweden är inte en integrationsinsats, det är en del av något mycket större och mer genomgripande. Det handlar om att ta ett helhetsgrepp för framtiden och om att mobilisera alla de konstruktiva människor som Sverige är fullt av.

#P IMM.

Vi tror att den bästa grunden för att jobba mot extremism, diskriminering och annat som hämmar utvecklingen för vårt land byggs genom att vi fokuserar på utveckling, delaktighet och trygghet. Det handlar om att ta ansvar för hela samhället, för tillsammans är vi Sverige.

#P IMM.

ABDULKADER HABIB.

#P IMM.

rektor, Kista folkhögskola.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

