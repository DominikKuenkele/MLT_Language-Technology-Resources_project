#D IMM.

#T IMM.

Avvisade flyktingbarn tvingas bo i hangarer.

#P IMM.

Det senaste årtiondet har kantats av chockerande avslöjanden om svensk asylpolitik. Det började med skandalerna kring de apatiska flyktingbarnen. För bara ett par månader sedan uppdagades det att flera kommuner i södra Sverige vägrade ta emot ensamkommande flyktingar.

#P IMM.

Och nu det senaste. Ett trettiotal flyktingbarn, företrädesvis från Somalia, är i färd att avvisas till Malta där de skyfflas in i hangarer och inhyses under horribla förhållanden.

#P IMM.

Europarådets kommissionär för mänskliga rättigheter, Thomas Hammarberg, talar om en kris i hela det europeiska systemet för flyktingmottagande. Han säger själv att barnen ”spärras in i fängelseliknande baracker”, till vilka Migrationsverket alltså redan hunnit skicka flera. De har nekats asyl i Sverige och satts på flyg som tagit dem via Köpenhamn till Malta. Där lever de nu i bästa fall med tygskynken som tak över huvudet.

#P IMM.

Ännu en gång har Migrationsverket kränkt både FN:s barnkonvention och den paragraf i svensk lag som fastställer att principen om barnets bästa ska vara styrande för flyktingpolitken. Ännu en gång bortförklarar regeringen kränkningarna med hänvisningar till Dublinkonventionen, som föreskriver att flyktingar som nekas asyl i ett land inom EU ska skickas tillbaka till det land dit de först kom. Eftersom Malta är en av Europas geografiska utposter, hamnar väldigt många utomeuropeiska flyktingar där. I samband med det har Maltas eget flyktingmottagande fullständigt brutit samman.

#P IMM.

Den ytterst ansvarige för Sveriges asylpolitik, migrationsminister Tobias Billström, verkar ta allt detta med en stor näve salt. I onsdagens Aktuellt medgav han visserligen att ”det är väldigt svårt att inte känna för de här barnen” men några konkreta åtgärder kunde han inte kosta på sig.

#P IMM.

Vad värre är: Billström erkände att han redan i juni hade besökt hangarerna som flyktingbarnen förpassats till. Han har alltså känt till situationen i över ett halvår utan att ha agerat. Billström säger att han väldigt sällan ”sitter stillatigande” och att han drivit på regeringens linje för en gemensam europeisk flyktingpolitik. Konsekvenserna av den rådande politiken vill han dock inte kännas vid. Och Dublinkonventionen? Den tänker Billström inte göra något åt. Han ”välkomnar debatten”, men tycks vara helt oförmögen att sätta sig in i de bakomliggande problemen. Migrationsverkets så kallade rättsprövningar som gång på gång förbryter sig mot svensk grundlag såväl som mot Fns konventioner står han dock gärna upp för.

#P IMM.

Liksom Europarådets kommissionär för mänskliga rättigheter, anser jag att Dublinkonvetionen utgör en spärr för en human flyktingpolitik. Därför kräver jag nu en omgående granskning av Dublinkonventions tillämpbarhet, och framförallt att alla avvisningar av flyktingar från Sverige till Malta omedelbart stoppas.

#P IMM.

Mariam Osman Sherifay.

#P IMM.

Ordförande för Centrum mot rasism.

