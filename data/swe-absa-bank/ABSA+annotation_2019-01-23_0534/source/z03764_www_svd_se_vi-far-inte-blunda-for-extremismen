#D IMM.

#T IMM.

Vi får inte blunda för extremismen.

#P IMM.

Folkpartiet vill även med kraft understryka att mer samarbete och analys behövs på EU-nivå.Birgitta Ohlsson.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

**Regeringen har på **Folkpartiets initiativ under hela mandatperioden inom ramen för demokratipolitiken lanserat en rad förebyggande åtgärder mot alla former av våldsbejakande extremism. 2011 antogs en omfattande handlingsplan och för en månad sedan utsågs Mona Sahlin, socialdemokraternas tidigare partiledare, till nationell samordnare. Men Folkpartiet anser att det parallellt krävs skarpare juridiska verktyg, som ligger utanför demokratipolitiken, för att möta den oroande utvecklingen.

#P IMM.

Som demokratiminister har jag gett Försvarshögskolan uppdraget att analysera och utreda åtgärder för att förhindra att personer ansluter sig till väpnade extremistgrupper i konfliktzoner. Ett av förslagen är att kriminalisera deltagande i terrorismträning utomlands och detta förespråkas även av EU:s kontraterrorismkoordinator. Folkpartiet delar uppfattningen och anser att kriminalisering även bör utvidgas till att omfatta förberedande av eget deltagande i resor med syfte att delta i strid utomlands för av FN och EU terroriststämplade organisationer.

#P IMM.

Det är glädjande att Folkpartiets initiativ har mötts av positiv respons från representanter för alliansen och även från oppositionens partier. Frågan har även berörts i debattartiklar på Brännpunkt av Staffan Danielsson och Edward Nordén (C ) samt Richard Jomshof (SD) (SvD 18 respektive 19 augusti).

#P IMM.

Endast Vänsterpartiet är uttryckligen avvisande till en förändrad lagstiftning. Därför är det föga förvånande att Zakarias Zouhir, kandidat för Vänsterpartiet i Stockholm och ordförande för Afrosvenskarnas riksförbund, kritiserar initiativet (Brännpunkt 18/8) och menar att det kränker muslimers rättigheter. Artikelförfattaren gör beklagligt nog inte den anständiga och helt nödvändiga distinktionen mellan den brutalitet som våldsbejakande islamister, som IS eller Jabhat al-Nusra, sprider och världsreligionen islam som har hundratusentals fredliga utövare i Sverige. Sådan sammanblandning är djupt olycklig och riskerar att spä på islamofobi och hat i vårt samhälle.

#P IMM.

Sverige har ett FN-sanktionerat folkrättsligt ansvar att agera mot aktörer som klassas som terrorister av FN:s 1267-kommitté. För Folkpartiet är en viktig utgångspunkt att en förändrad svensk terrorlagstiftning endast bör omfatta organisationer och nätverk som terroriststämplas av FN och EU. Självklart gäller detta oavsett vilket epitet aktören har. Om svenska nazister eller vänsterextremister deltar i terrorismträning utomlands ska givetvis även dessa personer kunna lagföras. Anders Behring Breiviks fruktansvärda dåd är en påminnelse om hur angeläget det är att ständigt ha ett brett perspektiv på våldsbejakande extremistiska rörelser och inte ensidigt fokusera.

#P IMM.

De personer som reser till konfliktzoner för att strida på väpnade terroriststämplade organisationers sida är ofta unga. De riskerar att begå mycket allvarliga brott och skadas eller förolyckas. Redan har uppskattningsvis ett tjugotal svenskar dött i strid. Sveriges Radio har denna sommar rapporterat om att det särskilt i Göteborg pågår värvningskampanjer. Vi får inte blunda och förhålla oss passiva när liv riskeras.

#P IMM.

Vi behöver mer kunskap. Därför har jag tagit initiativ till att Europeiska kommissionens expertnätverk om radikalisering (RAN - Radicalisation Awareness Network ) anordnar ett heldagsseminarium  den 28 augusti i Stockholm om hur Sverige kan förebygga att unga män och kvinnor ansluter sig till väpnade extremistgrupper i konfliktzoner.

#P IMM.

Folkpartiet vill även med kraft understryka att mer samarbete och analys behövs på EU-nivå. I unionen råder fri rörlighet, vilket innebär att även terrortränade EU-medborgare som kan röra sig fritt mellan de 28 medlemsstaterna. Europol samordnar utbytet av underrättelseinformation och behöver ges ytterligare resurser när det gäller insatser mot terroristbrott.

#P IMM.

Att Sverige får en uppdaterad terrorlagstiftning är knappast en enskild partiangelägenhet och Folkpartiet hoppas på en bred uppgörelse. Det brådskar. Den våldsbejakande extremismen är en av vår tids stora säkerhetspolitiska utmaningar och utgör ett allvarligt hot mot vår demokrati.

#P IMM.

BIRGITTA OHLSSON (FP).

#P IMM.

demokratiminister.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

