#D IMM.

#T IMM.

Robin Zachari: Alliansens hundvisslepolitik spelar SD rakt i händerna.

#P IMM.

Kommer du ihåg Svenskkontraktet? Om du gör det är du rätt ensam om det. I korta drag var det ett förslag från Moderaterna som innebar att invandrare frivilligt skulle skriva under kontrakt på att de känner till svenska lagar, regler och värderingar. Om de som skrivit under kontraktet bryter mot detta så riskerar de förlora bidrag.

#P IMM.

Det är svårt att föreställa sig hur ett system där brott mot svenska värderingar bestraffas skulle vara uppbyggt. Om du bryter du mot lagen så straffas du av rättsystemet. Men här vill Moderaterna införa ett eget straff för en viss kategori människor - borttagna bidrag för brott mot sociala konventioner. Det är skillnad på folk och folk: vi och dem.

#P IMM.

Förslaget lades i ett läge där Socialdemokraterna hade över 40 procent och alliansen ansågs rökta. Det var signalen som skulle räknas, därför att trots valvinst så har reformen inte införts fem år senare. Kommunikationen var planerad - reformen inte alls. Signalen är att folk som invandrat till Sverige lever på bidrag, förtrycker kvinnor och är ett särskilt problem som kräver särskilda lösningar. Eller som Schlingmann sa om kontraktet: "Det är ett tydligt signalsystem, det är ingen som tvingas leva på noll i ersättning, utan det är ett val man själv gör.".

#P IMM.

En annan signal som ingen kan undgå att höra är Fredrik Reinfeldts påstående om att vi inte har hög arbetslöshet om vi bara ser till “etniska svenskar mitt i livet”. Problemet här är inte bara att det är faktamässigt fel, utan resonemanget i sig. Sverige har inte hög arbetslöshet om vi räknar bort en viss grupp människor, de som anses vara problemet - ickeetniska svenskar som inte är mitt i livet. Det är skillnad på folk och folk: vi och dem.

#P IMM.

Vi har heller inget språkkrav för medborgarskap, vilket Folkpartiet gått till val på två gånger. Samtidigt tycks det ha införts ett system att när människor har problem med brottslighet, arbetslöshet eller skolgång så får de besök av ansvarig minister för brott, arbete eller skola. Men inte om de är invandrare - då får de besök av integrationsministern. Det är skillnad på folk och folk: vi och dem.

#P IMM.

Det är med dessa glasögon vi ska se Centerpartiets utspel om socialförsäkringssystemet för ett par veckor sedan. I sin debattartikel lanserar Centern krav på att de som söker försörjningsstöd ska genomgå en grundskoleutbildning. De säger det inte rakt ut men alla vet vilka de menar och det är inte “etniska svenskar mitt i livet”. Det är inte vad de säger - det är vad folk hör. Och tro mig: de vet precis vad folk hör.

#P IMM.

Gång på gång gör alliansen utspel utan stöd i fakta eller forskning - som inte har en tillstymmelse till möjlighet att göra verklig skillnad - utan i stället sänder subtila signaler om att de förstått att “Sverigedemokraterna har pekat ut problemen”, som Moderaternas partisekreterare Kent Persson själv sa i en intervju.

#P IMM.

Med ett stöd på 40 procent eller mindre i flera opinionsmätningar har alliansen börjat med en hundvisslepolitik inom integrationspolitiken, utformad för att höras av de som vill höra den. I högtidstal svävar orden fritt - men i utspel efter utspel görs det skillnad på vi och dem. Det är en taktik dömd att misslyckas, en taktik som spelar Sverigedemokraterna i händerna, och inte minst en taktik som regeringens få kvarvarande liberaler borde skämmas över rejält.

#P IMM.

Robin Zachari.

#P IMM.

FAKTA.

