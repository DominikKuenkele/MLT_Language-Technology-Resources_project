#D IMM.

#T IMM.

SD: Vi vill förhandla om jobbskatteavdraget.

#P IMM.

När Reinfeldt nu talar om ett femte jobbskatteavdrag så är det hög tid att sondera terrängen i riksdagen. Vi sverigedemokrater är inte beredda att införa ytterligare jobbskatteavdrag om det medför uteblivna satsningar på bättre pension och äldrevård, stärkt rättsväsende och en rättvis sjukförsäkring.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Vi vill satsa på både jobb och välfärd. Detta är fullt realistiskt om vi är beredda att införa en ansvarsfull invandringspolitik. Enligt till exempel Svenskt Näringsliv så skulle en sverigedemokratisk invandringspolitik spara in cirka 20 miljarder kronor redan första året, vilket mer än väl skulle täcka kostnaderna för ett femte jobbskatteavdrag, som beräknas vara cirka 12 miljarder kronor.

#P IMM.

Vi har ett konkret bud till alliansen. Anhöriginvandring är vår största invandringskategori och Sverige har ett av västvärldens mest kravlösa regelverk för detta. Vårt förslag är att regelverken skrivs om och att fokus hamnar på att premiera anhöriginvandring där det finns goda förutsättningar för den invandrande att bli en del av det svenska samhället.

#P IMM.

Vi vill se dels att en starkare anknytning till just Sverige krävs framöver, dels ökade försörjningskrav för här boende, samt att denne är ostraffad. Vidare vill vi införa ett tydligt poängsystem där den anhörige bedöms utifrån språkkunskaper, arbetslivserfarenhet, akademiska kunskaper, förmåga till egen försörjning och utsikter för integration.

#P IMM.

Den borgerliga danska regeringen har genomfört en liknande reform med goda resultat som gynnat Danmark såväl socialt som ekonomiskt. Om alliansen är beredda att ta ansvar för en hållbar invandringspolitik och samhällsutveckling i form av liknande regelverk, så stödjer vi gärna ett femte jobbskatteavdrag. Vi bedömer att ett regelverk för anhöriginvandring av det slag vi föreslår skulle kunna finansiera uppåt hälften av jobbskatteavdraget och därmed också skapa ekonomiskt utrymme för nödvändiga välfärdssatsningar.

#P IMM.

Vi är övertygade om att alliansens väljare föredrar skattesänkningar finansierade av en mer ansvarsfull invandring, framför fortsatt ansvarslös invandring finansierad med fortsatt höga skatter. Därför räcker vi nu ut en hand med en möjlighet för alliansen att föra en mer ansvarsfull invandringspolitik och därigenom också få reformutrymme och politiskt stöd för ett femte jobbskatteavdrag.

#P IMM.

JIMMIE ÅKESSON (SD).

#P IMM.

partiordförande.

#P IMM.

JOHNNY SKALIN (SD).

#P IMM.

ekonomisk talesman.

#P IMM.

ERIK ALMQVIST (SD).

#P IMM.

ersättare i riksdagens arbetsmarknadsutskott.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

