#D IMM.

#T IMM.

SD: Taket i a-kassan ska höjas kraftigt.

#P IMM.

Vi föreslår en kraftig höjning av taket i a-kassan till 1 200 kronor per dag under de första 100 dagarna, som en del i ett större reformpaket. De uppskattade kostnaderna för dessa reformer ligger på ungefär 6 miljarder kronor årligen. Det innebär att det kommer bli en viktig och prioriterad del i vårt kommande valmanifest, skriver Oscar Sjöstedt (SD).

#P IMM.

På något längre sikt vill vi även se en sammanslagning av de olika arbetslöshetskassorna till en central kassa, liksom en sammanslagning av Arbetsförmedlingen och Försäkringskassan.Oscar Sjöstedt.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Under den borgerliga regeringen har ett antal försämringar av arbetslöshetsförsäkringen ägt rum. Man har bland annat försämrat villkoren för deltidsarbetslösa genom att inskränka deras rätt till a-kassa. Man har även avskaffat möjligheten för nyblivna arbetslösa att under en inledande period om 100 dagar fokusera sitt arbetssökande inom sin yrkeskategori och inom sitt geografiska närområde. Samtidigt har man låtit nivån på taket i a-kassan vara konstant sedan 2002 vilket lett till att den i reala termer kraftigt underminerats. Det är genom att hålla denna typ av utgifter konstanta, och alltså inte indexera dem i förhållande till pris- eller löneutveckling, som regeringen sedan påstår sig kunna skapa ett "reformutrymme" att använda till andra utgiftsökningar eller skattesänkningar. Effekten av att hålla taket konstant blir ju dock densamma som en nedskärning – det relevanta för den som drabbas av arbetslöshet är givetvis den egna köpkraften.

#P IMM.

Regeringen valde även att införa en arbetslöshetsavgift vilket ledde till kraftigt höga avgifter för många anslutna medlemmar, inte minst inom hotell och restaurang, vilket gjorde att närmre en halv miljon anslutna lämnade a-kassan. Denna avgift valde man dessbättre att avskaffa i samband med budgetpropositionen för 2014.

#P IMM.

**Detta har lett till en **situation där bara en av tio – mot sju av tio för tio år sedan – får ut 80 procent av sin tidigare inkomst. Det har lett till en situation där flera hundra tusen människor har tappat förtroende för och helt lämnat a-kassan. Detta är problematiskt på individuell nivå liksom för samhället i stort. Arbetslöshetsförsäkringen fungerar som en automatisk stabilisator som ska kunna parera konjunktursvängningar. Med en underminerad a-kassa förlorar denna stabilisator sin bärkraft, vilket får till följd att en konjunkturnedgång blir kraftigare än vad som hade varit nödvändigt.

#P IMM.

Sverigedemokraterna föreslår ett kraftfullt reformpaket för att komma tillrätta med dessa utmaningar. Vår utgångspunkt är att arbetslöshetsförsäkring är såpass central att den bör organiseras som en del av de generella socialförsäkringssystemen. Den som drabbas av arbetslöshet ska fokusera på en enda sak – att hitta ett nytt arbete. Inte att oroa sig över att behöva sälja bil och hus eller att flytta till en helt annan ort, i en annan del av landet, med alla de utmaningar som följer utav det.

#P IMM.

•** Vi föreslår en kraftig höjning** av taket i a-kassan till 1 200 kronor per dag under de första 100 dagarna, för att därefter trappas ned till 800 kronor per dag. Att kraftigt höja taket under en inledande period i kombination med en tydligare nedtrappning ökar såväl försäkringsskyddet som incitamenten att fortare återgå till arbetsmarknaden. Denna tes är väl förankrad inom forskningen.

#P IMM.

• **Vi föreslår en återgång **till det regelverk där de som accepterar ett deltidsarbete inte får sin rätt till a-kassa inskränkt. Denna försämring av a-kassan, som regeringen genomförde 2008, var ogenomtänkt eftersom vi vet att deltidsarbete ofta är en språngbräda till heltidsarbete. Riksrevisionen konstaterar i sin utvärdering av reformen att vissa förvisso har gått vidare till heltidsarbete, men att vissa istället har gått vidare till heltidsarbetslöshet, och att effekterna av reformen därmed tar ut varandra. Denna försämring har således enbart ökat osäkerheten utan att öka sysselsättningen.

#P IMM.

• Vi föreslår även en återgång till 100-dagarsregeln, där man under de första 100 dagarna av arbetslöshet medges möjlighet att söka arbete inom sin yrkeskategori och inom sitt geografiska närområde. Detta är inte enbart en fråga om rättvisa för den enskilde, det är också ett sätt att förbättra matchningen på arbetsmarknaden. Det är helt enkelt troligare att man hittar ett jobb som är mer relevant för sin utbildning och erfarenhet om man medges en period av någorlunda lugn och ro, under 100 dagar, att söka sådana jobb.

#P IMM.

• Vidare föreslår vi att staten helt tar över finansieringen av a-kassan, vilket skulle leda till en ökad disponibel nettoinkomst på omkring 100-150 kronor per månad för varje ansluten medlem, med helt oförändrade villkor. Det innebär att staten även tar över den så kallade finansieringsavgiften liksom övriga administrativa avgifter. Detta förslag är en naturlig konsekvens av att Sverigedemokraterna betraktar arbetslöshetsförsäkringen som en del av socialförsäkringssystemet. Tillgången till skydd i händelse av arbetslöshet ska inte vara avhängigt ens ekonomiska förmåga att betala avgift, lika lite som tillgången till sjukvård vid händelse av sjukdom ska vara beroende av ens betalningsförmåga. Detta är också ett sätt att locka tillbaka flera av de som tappat förtroende för och lämnat a-kassan, som ett resultat av regeringens försämringar.

#P IMM.

• **Samtliga dessa reformer **föreslås genomföras under första halvan av kommande mandatperiod. På något längre sikt vill vi även se en sammanslagning av de olika arbetslöshetskassorna till en central kassa, liksom en sammanslagning av Arbetsförmedlingen och Försäkringskassan. Detta borgar för en ökad likvärdighet, en ökad effektivitet och en minskad risk för att individer fastnar mellan två stolar.

#P IMM.

De uppskattade kostnaderna för detta reformpaket ligger på ungefär 6 miljarder kronor årligen. Det innebär att det kommer bli en viktig och prioriterad del i vårt kommande valmanifest.

#P IMM.

Sverigedemokraternas kraftfulla reformpaket för arbetslöshetsförsäkringen kommer att återskapa förtroendet och leda till att fler människor åtnjuter ett fullgott skydd vid arbetslöshet.

#P IMM.

OSCAR SJÖSTEDT (SD).

#P IMM.

ekonomisk-politisk talesperson.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

