#D IMM.

#T IMM.

Vi behöver rädda relationen   
med Saudiarabien.

#P IMM.

Den diplomatiska krisen mellan Sverige och Saudiarabien riskerar att trappas upp, vilket kan leda till stor skada för svenska företag och export. Patrick El-Cheikh, före detta chef för Sveriges handelskontor i Riyadh, skriver här om vad som kan göras på kort och lång sikt för att på nytt få goda förbindelser.

#P IMM.

Alla som gjort affärer i Saudiarabien vet att långsiktighet och tålamod är den viktigaste framgångsfaktorn. Patrick El-Cheikh.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Den 30 september 2005 publicerade Jyllandposten 12 satirteckningar på profeten Muhammed. Bilderna, som bland många muslimer uppfattades som kränkande och islamofobiska, skapade en kontrovers som bland annat ledde till en omfattande bojkott av danska varor i den muslimska delen av världen. Bojkotten som halverade dansk export till Mellanöstern under första halvåret 2006, var bara inledningen. Massdemonstrationer, kravaller medförande dödsfall, stormade ambassader följde och oron utvecklades till närmast paniknivå. Möjligen hade inget av detta hänt om den dåvarande danske statsminister Anders Fogh Rasmussen inte avvisat de elva muslimska ambassadörernas begäran om att få träffa honom för att diskutera publiceringen redan i oktober 2005.

#P IMM.

När sen Nerikes Allehanda publicerade Lars Vilks teckningar i augusti 2007 var vi som var utsända i Mellanöstern oroliga över att följderna skulle kunna bli liknande de som vi hade sett med Jyllandpostens publicering. Kanske turligt för Sveriges fanns det dock färska erfarenheter om vad som kunde göras för att undvika att göra ont värre. Ambassadörerna från muslimska länder kallades in för samtal för att proaktivt diskutera händelsen och Sveriges ambassadör i Riyadh träffade religiösa ledare i Saudiarabien för att lugna ner situationen. Förmodligen ville saudierna också undvika den hätska stämningen från förra gången och följderna av Lars Vilks teckningar begränsades avsevärt.

#P IMM.

**Vad som först uppfattades **som en förvisso hård, men ändå i sammanhanget acceptabel nesa med utrikesministerns inställda tal på arabförbundet har nu eskalerats betydligt. Det kan få långtgående konsekvenser för såväl svensk handel som inflytande och, om det vill sig riktigt illa, till och med riskera svenskars säkerhet i utlandet. Saudiernas skäl för deras upptrappning av situationen har diskuterats och debatterats. Sannolikt vill man genom Sverige statuera ett exempel, inte helt olikt vad Mubarak i Egypten ville när han gjorde politik av Muhammedteckningarna. Det verkar i så fall hittills ha fungerat väl, för ingen av våra europeiska grannländer tycks ha kommit till undsättning. Gissningsvis vill de försiktiga Saudierna ändå inte låta det här gå för långt och riskera upplopp bland världens muslimer, men det är inte alltid utfallet kan kontrolleras. Även där finns nu en ny regering och nya tjänstemän. Situationen står nu och väger.

#P IMM.

Vad som är uppenbart är att de har valt att slå till där Sverige är som känsligast; utrikeshandeln. Det är svenska affärsviseringar som har stoppats, inte besöks- eller pilgrimsviseringar. Och det är svenska affärsavtal som i första hand hotas, inte utbildningsavtal med svenska universitet.

#P IMM.

Sverige har ett enormt handelsöverskott mot Saudiarabien. 2014 hade vi en export på drygt 11,2 miljarder kronor jämfört med en import på endast 939 miljoner kronor. Det finns naturligtvis skäl till diskrepansen, med det är något som sticker i saudiernas ögon och som ständigt förs upp i våra bilaterala samtal. Utöver handelsutbytet, som naturligtvis är en central del av vår relation, måste vi även diskutera andra icke-kommersiella samarbetsområden. Utrikesminister Margot Wallström har uttryckt en sådan önskan, och det är bra, men detta måste följas upp med konkreta handlingar. För att vi ska återfå trovärdighet måste Sverige visa Saudiarabien att vi ser dem mer som partners, och inte bara som kunder. Med undantag av förre utrikesministern Carl Bildt är det på statsrådsnivå i princip endast handelsministern som besökt Riyadh. Och när kung Abdullah gick bort i januari var regeringens representant näringsminister Mikael Damberg. Underförstått har det alltid varit väldigt tydligt vad Sverige önskar av Saudiarabien. Affärer.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Vad kan då Sverige göra för att dämpa krisen? På kort sikt kan skadorna minimeras genom lämpliga medlare och utnyttja mindre konventionella kanaler. De flesta konflikterna kan lösas genom att försöka identifiera gemensamma nämnare att utgå ifrån. Därför känns de förslag som spekulerats i medierna, med det svenska hovets hjälp och eventuellt statsministern, eller den saudiska sverigevännen Muhammed Alamoudi som lämpliga kort att spela, åtminstone så länge detta inte strider mot svensk lag och författning.

#P IMM.

Kungens inblandning kan leda till debatt i Sverige, men så länge detta görs med våra folkvaldas goda minne bör det inte vara ett stort problem. Skulle han själv eller hans familj involveras är det förmodligen ändå mer som symbolhandling än som en förhandlande diplomat, och kungafamiljens roll som Sverigefrämjare i utlandet är ju egentligen inte kontroversiell. Saudierna skulle nog se det som positivt eftersom de uppskattar att Sverige är en monarki. Exempelvis refererar man ofta till "the two kingdoms" när man åsyftar till Saudiarabien och Sverige i vänskapliga sammanhang, inte "the two countries".

#P IMM.

På längre sikt måste vi vara verksamma på flera fronter. En utvidgad dialog mellan svenska och saudiska muslimer skulle möjligen kunna hjälpa till ett ökat samförstånd och bland annat förmedla den svenska synen på mänskliga rättigheter på ett möjligen mer effektivt sätt.

#P IMM.

Vi vet också att Saudiarabien, trots vad vi än tycker om deras styrelseskick, är en av världens mest generösa biståndsgivare i världen, precis som Sverige. Kanske finns det utrymme att finna fler samarbetsområden i internationell stödinsatser? Kulturområdet likaså. Även om den wahhabistiska tolkningen av islam i Saudiarabien begränsar, så finns det områden där vi skulle kunna mötas. Exempelvis finns det nu en begynnande filmindustri i Saudiarabien som skulle kunna behöva hjälp från en gammal filmnation som Sverige. Förmodligen kan vi också genom kultur göra mer nytta och mer långsiktigt påverka Saudiarabien i positiv riktning.

#P IMM.

Saudiarabien möter också stora utmaningar inom sjuk- och hälsovårdsområden och bland annat drabbas en fjärdedel av befolkningen av diabetes. Svenska sjuk- och hälsodelegationer har vid flertal tillfällen besökt landet, senast 2013 med en företagsdelegation ledd av förre statssekreteraren på socialdepartementet Lena Furmark. Men fokus skulle kanske ligga mindre på affärer, och mer på att dela med sig av erfarenheter, forskning och expertis. Affärssamarbeten ska naturligtvis inte ignoreras, och möjligen skulle en del av den konflikt vi har idag mildrats om det hade funnits ett upprättat saudiskt-svenskt näringslivsråd liknande de som Saudiarabien upprättat med en rad andra länder. Det finns ett intresse från både saudiska och svenska affärsmän, men hittills har detta inte realiserats.

#P IMM.

Är det något vi ska lära oss av det nu uppsagda militära samförståndsavtalet med Saudiarabien, är att saudierna särskilt uppskattade att så stor vikt lades på utbildning, erfarenhetsutbyte och kunskapsöverföring. Möjligen kan samarbetsavtalet inom sjuk- och hälsovårdsfrågor som undertecknades 2011 vara en väg framåt. Ungefär så bör vi i alla fall tänka om vi nu istället vill förstärka andra civilområden. Alla som gjort affärer i Saudiarabien vet att långsiktighet och tålamod är den viktigaste framgångsfaktorn.

#P IMM.

Dessa förslag räddar inte nödvändigtvis handelsrelationerna på kort sikt, men det är tydligt att om Sverige ska minimera konsekvenserna av den här krisen så är det viktigt att vi framförallt vill visa att vår önskan om att upprätthålla goda relation med Saudiarabien har andra skäl än endast affärsmässiga grunder. En samarbetspartner vill gärna se sig själv som något mer än endast en köpstark kund.

#P IMM.

**Sist men inte minst: **Sverige har nog i grunden fortfarande ett gott rykte bland världens muslimer, även i Saudiarabien. Stödet i Palestinafrågan och mottagandet av flyktingar på senare år från krigshärdarna i Irak och Syrien är två frågor som gjort Sverige populärt. Det gäller att bygga vidare på det. Utmaningen här är att om vi ska nå framgång krävs koordinerade insatser från flera departement och myndigheter som tyvärr inte alltid har någon större vana av att samarbeta.

#P IMM.

PATRICK EL-CHEIKH.

#P IMM.

före detta chef för Sveriges handelskontor i Riyad 2000 - 2008, numera vd för Fikra.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

