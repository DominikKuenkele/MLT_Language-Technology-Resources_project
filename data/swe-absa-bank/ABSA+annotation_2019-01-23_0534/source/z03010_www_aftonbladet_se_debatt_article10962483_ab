#D IMM.

#T IMM.

Lagen fungerar inte - flytta folkölet till Systembolaget.

#P IMM.

Hälften av livsmedelsbutikerna bryter mot lagen och säljer folköl till minderåriga. Kommunerna lyckas inte med tillsynen, handlarnas system för ålderskontroll fungerar inte och domstolarna vägrar döma dem som säljer. Under tiden kan ungdomar fortsätta att dricka sig fulla på folköl.

#P IMM.

En 14-årig tjej kommer ut från bensinmacken med ett sexpack folköl. Kassören frågade efter leg men nöjde sig med bibliotekskortet. En 16-årig kille kommer ut från snabbköpet med ett sexpack folköl. Kassörskan reagerade inte. En 15-årig tjej kommer ut från stormarknaden med ett sexpack folköl. Kassörskan frågade efter leg men räknade tydligen fel på tre år.

#P IMM.

Trots att det är förbjudet enligt lag säljer hälften av livsmedelsbutikerna folköl till minderåriga. Konsekvensen blir tidiga alkoholdebuter och närmast obegränsad tillgång till alkohol för unga människor.

#P IMM.

I teorin finns två sätt att utkräva ansvar av dem som säljer: antingen anmäler man butiken till kommunen, som kan ge försäljningsförbud i upp till tolv månader, eller så anmäler man kassören som kan dömas till dagsböter eller fängelse. Inget av detta fungerar i praktiken.

#P IMM.

I de få fall som socialnämnden beslutar om försäljningsförbud överklagar butikerna till länsrätten. Där får de rätt och butiken kan fortsätta sälja folköl till minderåriga.

#P IMM.

Domstolarna står inte bara på butikernas utan även på kassörernas och kassörskornas sida. I våras friade Övre Norrlands hovrätt en kassörska som sålt folköl till en 16-årig tjej, trots att det är förbjudet enligt lag. Orsaken var att tjejen "bara" köpt ett sexpack folköl (som innehåller lika mycket alkohol som en flaska vin eller 24 centiliter starksprit). Hovrätten konstaterade även att eftersom hon ingick i en av Ungdomens nykterhetsförbunds kontroller var det inte troligt att hon skulle dricka ölen. Domstolen tänker alltså vänta tills ungdomar som själva tänker dricka sin alkohol anmäler dem som säljer. Det kommer naturligtvis inte att hända.

#P IMM.

Rättslösheten som har omgett folkölsfrågan i 20 år är pinsam och det är unga människor som får ta smällen med tidig alkoholdebut. Trots försök har det visat sig omöjligt att göra något åt problemet. Det är dags att flytta folkölet till Systembolaget.

