#D IMM.

#T IMM.

Regeringen låtsas bry sig om de papperslösa.

#P IMM.

Ibland undrar man om Tobias Billström egentligen hade velat bli näringsminister, eftersom hela hans argumentation kring migration handlar om lönsamhet, konsumtion och arbetsmarknad. Han pratar om ett ”skuggsamhälle” och att det har skapats av att papperslösa går runt i en fantasivärld och tror att det snart ska komma en regularisering (i efterhand beviljade uppehållstillstånd).

#P IMM.

Jag har aldrig träffat någon papperslös person som tror det. Hoppas kanske, precis som att man hoppas att Migrationsverket ska ge bifall åt ens nya ansökan, men det är inte mer än så. Att leva som papperslös i Sverige är helt enkelt förjävligt och det är ingenting man gör om man inte måste. Arbetskraftsinvandringslagen är inget som garanterar några rättigheter för papperslösa som jobbar.

#P IMM.

Jag träffade nyligen en ung kille utan papper. Han har kommit hit ensam och har nu skaffat jobb. Jag frågar om han kanske kan åka tillbaka och söka genom arbetskraftsinvandring, eftersom han enligt lag inte får söka härifrån. Han ser trött på mig och suckar över att behöva förklara för säkert hundrade gången. Han är kristen irakier och har inga kontakter kvar i landet. Nej, han kan inte åka tillbaka. Och ja, Tobias Billström, han kommer fortsätta jobba svart, precis det som du vill undvika med din lag. Hur mycket lagar och murar man än skapar kommer folk att fortsätta fly, man kommer fortsätta jobba, fortsätta finnas.

#P IMM.

Visst finns det otaliga problem med Italiens migrationspolitik, men regulariseringarna är inte ett av dessa. Att Billström säger att en regularisering av papperslösa kommer leda till att fler människor utnyttjas är häpnadsväckande dumt. Skulle de som jobbar svart för 20 kronor i timmen få det sämre av att jobba legalt?.

#P IMM.

Det som Billström är otydlig med är att det inte rör sig om samma personer. De papperslösa ska nämligen fångas in och utvisas med tvång, det har alliansen under sin regeringsperiod avsatt extra resurser för hos gränspolisen. De som ska komma och jobba är andra personer, sådana som man har valt ut med omsorg för att det ska passa arbetsmarknaden. Hittills hör en stor grupp av dessa till IT-branschen och det handlar inte om de afrikanska fruktarbetare som Billström låtsas vurma för i sin artikel.

#P IMM.

Så sluta blanda ihop importering av marknadsanpassad arbetskraft med människors rättigheter. Det har nämligen ingenting med varandra att göra.

#P IMM.

Vi kräver en regularisering och ett stopp på förföljelsen av papperslösa.

#P IMM.

Linn Bursell.

#P IMM.

aktiv i nätverket Ingen människa är illegal.

