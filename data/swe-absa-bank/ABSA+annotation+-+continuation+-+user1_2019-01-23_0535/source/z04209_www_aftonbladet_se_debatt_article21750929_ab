#D IMM.

#T IMM.

Sätt press på EU – frys avgiften.

#P IMM.

Över Egeiska havet färdas just nu barnfamiljer i kraftigt överlastade gummibåtar. Längs vägarna i Europa vandrar tusentals och åter tusentals flyktingar i förhoppning om att få en möjlighet att börja om sina liv när de gamla slagits sönder av omständigheter bortom deras kontroll.

#P IMM.

De är alla människor som klarat sig undan krigen och fasorna och som nu bävar inför hur det nya livet ska bli. Vad väntar dem? Tar någon emot dem? Tyvärr inte ett Europa som samlat tar ansvar. Den ordning och reda som så många efterlyser finns i alldeles för liten grad.

#P IMM.

I stället har vi sett ungerska taggtrådsstängsel och tårgas. Länder som Slovakien och Tjeckien har högljutt motsatt sig att ta emot de flyende. Men även nära länder som Danmark har tyvärr visat mycket annat än välvilja och respekt för de som flyr. Sverige har, tillsammans med Tyskland och Österrike, fått ta ett oproportionerligt stort ansvar för mottagandet.

#P IMM.

Flyktingkrisen är också en EU-kris. Det är EU:s politik på området som inte fungerar. EU:s system med gränskontroller, Dublinkonvention och regler för asylpolitik har i praktiken upphävts. Men EU klarar inte av att ersätta den havererade politiken med något nytt och ansvarsfullt. Det rimliga i det här läget vore att vi tillsammans tog ansvar för de på flykt. Totalt 160 000 flyktingar i särskilt stort behov av skydd ska fördelas mellan EU:s medlemsstater. Det är redan överenskommet. Tanken med kvotsystemet är att alla EU-länder solidariskt ska hjälpas åt för att lösa den akuta flyktingkrisen.

#P IMM.

Men i flera länder är motståndet mot att ta emot flyktingar fortfarande massivt. På flera håll fungerar dessutom mottagningssystemen mycket dåligt. EU klarar inte av att genomföra det som man har beslutat.

#P IMM.

Vänsterpartiet har tröttnat på att så lite händer. Vi har tröttnat på att ett stort antal av EU:s ledare inte verkar förstå att flyktingkrisen innebär att människor på flykt undan krigen och förtrycket har rätt att tas emot på ett värdigt och respektfullt sätt. Det har vi förbundit oss att göra genom internationella fördrag och vi ska göra det solidariskt. EU är resursstarkt, vi klarar det här om den politiska viljan finns. Låt oss avvisa de avskräckningskampanjer som nu pågår, både härhemma och i andra länder. Människorna som nu kommer till oss kan bli våra grannar, arbetskamrater och vänner, låt dem hjälpa oss att bygga ett bättre Europa.

#P IMM.

I den här svåra situationen vill flera partier inskränka asylrätten eller försämra för de på flykt. Men att försvåra villkoren för människor på flykt gör knappast att andra länder tar sitt ansvar, det enda som händer är att redan utsatta människor drabbas ännu hårdare. Vi riskerar att få en nedåtgående spiral med försämrade villkor och flyktingar som inte är välkomna någonstans. I stället för att ge sig på flyktingarna vill vi sätta press på EU.

#P IMM.

Vänsterpartiet föreslår att Sverige fryser inbetalningen av EU-avgiften till dess att EU-länderna lever upp till de överenskommelser som finns om fördelningen av flyktingarna. Det finns inget annat sätt att lösa flyktingkrisen än att vi gör det här tillsammans.

#P IMM.

Varför ska vi betala tiotals miljarder kronor när andra länder inte hjälps åt och inte håller vad de lovat? Först när samtliga EU-länder tar emot de flyktingar man kommit överens om ska Sverige återuppta betalningarna av avgiften. Vi tror att man måste vara väldigt tydlig. Ska vi lösa det här på ett bra sätt för dem som flyr krävs att alla länder hjälper till. När man har gjort upp om att dela upp flyktingarna mellan länderna då ska man hålla ord. Det är allvar och det är bråttom att lösa detta.

#P IMM.

Vi uppmanar nu Stefan Löfven och den svenska regeringen att framföra det här kravet på nästa toppmöte i EU. Vi är övertygade om att det kommer att ge eko direkt i alla EU.s huvudstäder och i Bryssel.

#P IMM.

Det är dags att sätta kraft bakom orden.

#P IMM.

Jonas Sjöstedt.

#P IMM.

Partiordförande (V).

