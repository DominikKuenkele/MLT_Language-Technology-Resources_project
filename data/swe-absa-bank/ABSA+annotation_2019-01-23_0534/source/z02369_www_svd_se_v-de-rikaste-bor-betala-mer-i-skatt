#D IMM.

#T IMM.

V: De rikaste bör betala mer i skatt.

#P IMM.

Vi har i dagens skattesystem flera exempel på en omvänd omfördelningspolitik. Det är inte rimligt. De med höga inkomster behöver bidra betydligt mer än vad de gör i dag, skriver Ulla Andersson (V) på partiets dag i Almedalen.

#P IMM.

Varför ska tiotals miljarder per år gå till subvention av privata lån, som framförallt gynnar dem med högst inkomster?.

#P IMM.

Det här är en argumenterande text med syfte att påverka. Åsikterna som uttrycks är skribentens egna.

#P IMM.

Vi lever i ojämlikhetens tid. En tid då de allra rikaste snabbt glider ifrån oss andra. Under tre decennier har klyftorna vuxit sig allt större. Nu behöver vi vända den utvecklingen. För att kunna göra det måste vi bryta med den ekonomiska politik som bidragit till att öka de ekonomiska klyftorna.

#P IMM.

Samtidigt som allt färre vanliga löntagare har råd att åka iväg under semestern, så blir de superrikas semesterresor alltmer extravaganta. Men oavsett om vi har råd att lämna hemmet eller ej, befinner vi oss alla på en resa. Vi är på väg från ett samhälle där alla tog för givet att nästa generation skulle få det bättre, till ett där det är långt ifrån självklart att dagens unga vuxna uppnår samma standard som sina föräldrar. Många riskerar att få hålla till godo med osäkra anställningar och andrahandskontrakt.

#P IMM.

Sverige är det land i OECD där inkomstskillnaderna har ökat mest sedan början på 90-talet. Och växande skillnader i inkomst ger ofta växande skillnader i förmögenhet.

#P IMM.

De allt större klyftorna undergräver tilliten mellan människor. Även hälsan blir sämre. Framförallt är det barns hälsa som påverkas. Det är våra yngsta som betalar det högsta priset för ojämlikheten. Såväl IMF som OECD har dessutom visat att de växande inkomstklyftorna leder till lägre tillväxt.Övervägandena bakom den politik som orsakat dessa rekordstora klyftor är inte alltid så lätta att förstå.

#P IMM.

Varför ska tiotals miljarder per år gå till subvention av privata lån, som framförallt gynnar dem med högst inkomster? Varför ska en enda person kunna få tillbaka flera miljoner kronor om året genom ränteavdrag? Varför kan inte Sverige ha förmögenhetsskatt när Norge har det? Och varför ska dyra villor i Djursholm ha lika stor fastighetsavgift som ett radhus i Fagersta?Visst. I princip är inkomstskatten progressiv så att den som tjänar mer också ska betala en större andel av sina inkomster i skatt. Men en rad avdragsmöjligheter gör att det ser annorlunda ut i praktiken. Alla avdrag, oavsett om det gäller rut- och rotavdrag eller ränteavdrag utnyttjas främst av de som tjänar mest. Därför är det inte konstigt att det är just i Danderyd som invånarna gör störst rot-, rut- och ränteavdrag.

#P IMM.

Skräddarsydda kurser i ämnen som intresserar och engagerar både kropp och själ.

#P IMM.

Vi har i dagens skattesystem flera exempel på en omvänd omfördelningspolitik. Det är inte rimligt. De med höga inkomster behöver bidra betydligt mer än vad de gör i dag.

#P IMM.

Vänsterpartiet vill därför införa en förmögenhetsskatt. Vi vill beskatta förmögenheter över fem miljoner kronor. Vi föreslår en progressiv förmögenhetsskatt som börjar på 1 procent och går upp till 3 procent för den del av förmögenheterna som överstiger 30 miljoner kronor.

#P IMM.

Vänsterpartiet vill också införa ett tak för de för varje år växande ränteavdragen och under fem år trappa ned skattereduktionen med en procentenhet per år. Att minska avdragsrätten för räntor är en rättvisereform. 85 procent av de tiotals miljarder kronor som ränteavdragen kostar varje år går till den rikare hälften av alla hushåll.

#P IMM.

Vänsterpartiet vill även öka resurserna till Skatteverket så att de kan skapa en insatsstyrka mot skattebrott. Skatteflyktingarna undanhåller tiotals miljarder i skatt varje år. På senare år har nätet kring dem som undanhåller skatt dragits åt. Flera fula fiskar har fastnat. Vi vill nu satsa ytterligare 100 miljoner kronor om året på att jaga skattesmitare.

#P IMM.

Men finns det verkligen någon rikedom att beskatta? De rika är visserligen inte så många. Men det betyder inte att det saknas rikedomar. Bara att de är koncentrerade till en liten elit.

#P IMM.

Sanningen är den att vi inte vet hur rika de allra rikaste i Sverige är. När Sverige avskaffade förmögenhetsskatten 2007 försvann nämligen SCB:s möjlighet att göra statistik över förmögenhetsfördelningen. Då återfanns två tredjedelar av förmögenheten hos den rikaste tiondelen av befolkningen. Vi vet som sagt inte vad som hänt sedan förmögenhetsskatten avskaffades. Men åtta år av borgerlig politik lär knappast ha minskat förmögenhetsklyftorna.

#P IMM.

I vårt budgetsamarbete med regeringen har vi fått med oss regeringspartierna på flera viktiga välfärdsreformer. Men att få regeringen att på allvar omfördela via skattesystemet har visat sig svårare. Vi hoppas att de tänker om, för om vi ska kunna minska de stora klyftor vi nu ser måste vi använda skattepolitiken.

#P IMM.

Den nya bankskatt som Vänsterpartiet drivit igenom är visserligen ett steg i rätt riktning. Men ännu är det lång väg kvar tills vi har ett skattesystem där alla bidrar efter förmåga. För att nå dit behöver vi begränsa orättvisa avdrag, införa en skatt på de största förmögenheterna och inrätta en insatsstyrka som jagar skattesmitarna. Detta är krav vi kommer att resa i förhandlingarna inför höstbudgeten.

#P IMM.

Allt fler varnar för den växande ojämlikhetens negativa effekter på vårt samhälle. Ändå verkar Socialdemokraterna vara nöjda med att låta de rikaste fortsätta få stora skattelättnader. Det håller inte. Då riskerar vi att få ett splittrat land med enorma ojämlikheter.

#P IMM.

Före valet pratade Socialdemokraterna om hur den borgerliga regeringens stora skattesänkningar och frikostiga avdrag för de välbeställda ökade klyftorna. Men nu, när de har chansen att se till att de rika åter får vara med och bidra till samhällsbygget, verkar de inte lika pigga på att rulla tillbaka denna politik för växande klyftor. Hittills har vi bara lyckats få med regeringen på små justeringar i skatterna. Systemet är fortfarande riggat för att gynna de rika.

#P IMM.

Ulla Andersson (V).

#P IMM.

ekonomiskpolitisk talesperson.

#P IMM.

Redaktör: Carina Stensson, Biträdande redaktör: Björn Jorner, Mejl: debatt@svd.se, Telefonnummer: 08-135149, Twitter: @SvDDebatt, Facebook: SvD Debatt.

